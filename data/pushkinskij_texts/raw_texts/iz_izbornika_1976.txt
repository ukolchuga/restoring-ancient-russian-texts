Слово нѣкоего калугера о чь<тении> книгъ[1]


Добро есть, братие, почетанье книжьное, паче вьсякому хрьстьяну, блаженеи бо, рече: «Испытаюштии съвѣдѣния Его вьсѣмь сьрдцьмь възиштють Его». Чьто бо, рече, «испытаюштеи съвѣдѣния Его»? — Егда чьтеши книгы, не тъштися бързо иштисти до другыя главизны, нъ поразумѣй, чьто глаголють книгы и словеса та, и тришьды обраштяяся о единой главизнѣ. Рече бо: «Въ сьрдьци моемь съкрыхъ словеса твоя, да не съгрѣшу тебѣ». Не рече «усты тъчью изглаголаахъ», нъ «и въ сьрдьци съкрыхъ, да не съгрѣшу тебѣ», и поразумѣвая убо истиньнѣ писания, правимъ есть ими. Реку же: «Узда коневи правитель есть и въздьржяние, правьдьнику же книгы я».


Не съставить бо ся корабль без гвоздий, ни правьдьникъ бес почитания книжьнааго, и якоже плѣньникомъ умъ стоить у родитель своихъ, тако и правьдьнику о почитаньи книжьнѣмь. Красота воину — оружие, и кораблю — вѣтрила, тако и правѣднику — почитание книжьное. «Отъкрый бо, — рече, — очи мои, да разумѣю чудеса отъ закона Твоего» — очи бо глаголеть размыслъ сьрдьчьный и прочее; «Не съкрый отъ мене заповѣдий твоихъ», — разумѣй, яко не отъ очию съкрый, нъ отъ разума и сьрдца. Тѣмьже и похули не поучаюштаяся, глаголя: «Прокляти уклоняюштеися отъ заповѣдий Твоихъ». Тѣмьже и самъ ся похвали, глаголя: «Коль сладъка словеса твоя, паче меда устомъ моимъ, паче тысяштя злата и сребра». И въспѣтъ, глаголя: «Въздрадуюся азъ о словесехъ твоихъ, яко обрѣтая користь мъногу» — користь бо нарече словеса Божия, глаголя, яко: «Обрѣтохъ недостоинъ сы такъ даръ, еже ми ся поучяти словесьмь твоимъ дьнь и ношть», — то мы, братия, поразумѣимъ и послушаимъ разумьными ушима и поразумѣимъ силу и поучение святыхъ книгъ.


Послушай ты житья святааго Василия и святааго Иоанна Златоустааго, и святааго Кирила Философа, и инѣхъ многъ святыихъ, како ти съпьрва повѣдають о нихъ рекуште: измлада прилежааху святъхъ книгъ, тоже и на добрая дѣла подвигнушася. Вижь, како ти начятъкъ добрыимъ дѣломъ поучение святыихъ книгъ! Да тѣми, братия, и сими подвигнѣмъся на путь жития ихъ и на дѣла ихъ, и поучаимъся въину книжьныимъ словесьмъ, творяще волю ихъ, якоже велять, да и вѣчьныя жизни достоини будемъ въ вѣкы. Аминь.


Слово нѣкоего отьця къ сыну своему, словеса душепользьная[2]


Господи, благослови!


Сыну мой и чадо, приклони ухо свое, послушай отьця своего, съвѣтуюштааго ти спасьная.


Чадо, приближи разумы сьрдьця своего и вънуши глаголы родивъшааго тя, не суть бо на врѣдъ души своей, нъ аште разумьнѣя и имеши я, то къ цьсарьству небесьному вождити будуть.


Простьри сьрдчьныи съсудъ, да накаплють ти словеса слажьше меду, могуштая оживити и бесъмьртьна явити тя.


Нъ отъ чесо пьрвое начьну казати тя, сыну мой, чьто ти пьрвѣе явлю: мятежь ли или зълобы свѣта сего — житие ли богоугодьно и спасьно?


Паче же бы нама лѣпоты мыслити, о чадо, отъ Адама, праотьца нашего, до сего нашего вѣка: колико множьство бысть чловѣкъ по земли, и вьси бес памяти бышя, едини же памятьни бышя, и прослушя на небеси и на земли, иже по заповѣдьмъ Божиямъ вься дьни своя пожиша и къ единому вышьнему възирааху; иже въ кротости пожиша и въ добрословьи уста своя учиниша; иже малъмь свѣта сего причящааху ся, вьсю же свою мысль, вьсе свое хотѣние въ бесъмрьтьное житие правляаху и о томъ единомь въздыхааху и моляаху бъшью Бога, яко достоиномъ его явити ся.


Тѣмь же, чядо мое, изволи си тѣхъ житие и тѣхъ норовы приими и порасудуй дѣломъ ихъ, възишти кыимь путьмь идошя и коею стьзею текоша.


<...>


Буди пониженъ главою, высокъ же умъмь, очи имѣя въ земли, умьнѣи же въ небеси; уста сътиштена, а сьрдчьная въину къ Богу въпиюшта.


Нозѣ тихо ступаюшти, а умьнѣи скоро текушти къ вратомъ небесьныимъ; уши укланяя отъ зла слышания, умьнымъ же въину прилѣтая къ шюмѣнию святыихъ словесъ, яже въ святыихъ кънигахъ писана суть.


Руцѣ съгъбенѣ имѣй на събьрание зълааго имѣния свѣта сего, простьртѣ же на приятие убогыихъ.


Не стыдися вьсякому съзъданому въ образъ Божии главы своя покланяти, старѣйшааго дьньми почьстити не лѣнися, и покоити старость его потъщися.


Съвьрстьникы своя миромъ сърѣтай, мьньшая себе съ любъвью приемли, честьнѣйшимь себе не трудися стояти.


Чядо, не буди самохотью лишенъ вѣчьнааго житья, грѣха бѣжи яко ратьника, губящаго душу твою.


Не въсхошти веселоваться въ мирѣ семь, все бо веселие свѣта сего съ плачьмь коньчаваеться. И се явѣ видѣти въ мирѣ семь въ дъвоихъ сусѣдѣхъ: у сихъ сватьбу творять, а у другыихъ мрьтвьца плачються. И тъ же плачь суетьны: дньсь плачються, а утро упиваються.


Тѣмьже разумѣй суету вѣка сего и скоропадуюштюю плъть нашу: дньсь бо растемъ, а утро гниемъ.


Тѣмьже въ малѣмъ животѣ възишти вѣчьныя жизни, идеже отъ сея жизни вѣсть ни скърби, ни въздыхания, ни плача, ни сѣтования, нъ радость и веселие, свѣтъ немьрцяя: слъньце — самь Господь.


Ту жизнь възлюби, къ той по вься дьни тъштися и о той въину помышляй; буди ти съпяшту мысль възглавие помыслъ небесныя радости, въстаюштю же брашьно память царьства небеснааго.


Чядо, алчьнааго накърми, якоже ти самъ Господь повелѣлъ, жадьнааго напои, страньна въведи, больна присѣти, къ тьмьници доиди, виждь бѣду ихъ и въздъхни.


Буди ти въ скърбь твою прибѣжиште цьркы, паче же и кромѣ скърбии по вься часы и дьни въшьдъ, припади къ Вышьнюуму лицемь си землю покрый, и принуди его поминати тя, не уклонить бо ся тебе душелюбьць, чловѣколюбьць, но прииметь тя и утешить тя.


Църковь же разумѣвай небо суште, олтарь же прѣстолъ Вышьняаго, служителя же аггелы Божия. Тѣмьже въ цьркъви акы на небеси съ страхъмь стой, яко прѣдъ очима самого Бога; исходя же не забывай, чьто бѣ или чьто слыша.


Сътвори си въ чловѣцѣхъ кротъкыи, да небесьныи житель будеши;


Скърби о грѣсѣхъ, въздыхай о съблазнѣхъ, печалуй и о падении своемъ да очистишися, да на исходѣ душьнѣмь обряштешися бес порока;


Съмьрть поминай въину, да та память научить тя паче вьсѣхъ, како бо жити въ малѣмь семь времени;


Буди съмъсльнъ, разумѣй, чьто е воля Божия, чьто трѣбует небесьный царь отъ земльныихъ, чьто просить отъ своея твари немалыя ли и удобь творимыя милостыни? Писано бо есть: «Помилуй и да помилованъ будеши!»


Чьто трѣбуеть отъ насъ Богъ, вьсего блага испълненъ? Хвалы ли? но хвалять Его ангелы; покланяния ли? но покланяються ему небесьныя силы.


Нъ то Того просить, еже намъ на пользю, на спасение: просить бо милостиня, желаеть кротости, любить миръ. Тѣмьже ты, чадо, Оного волю сътвори въ малѣ, и Онъ твою волю въ вѣкы: даруй малое — и възьми вѣчьное, дажь едино — възьми сторицею; присвоися Бозѣ, да врагомъ си видимыимъ вьсьмъ и невидимыимъ страшънъ будеши.


Въ влънахъ житийскахъ еси, въ бури ли морьскѣй бѣду приемлеши, показаю ти, сыну мои, истиньная пристанища: манастыря, домы святыихъ. Къ темъ прибѣгай и утѣшять тя, поскърьби къ нимь и обеселишися, сынове, бо бес печали суть и умѣють печальнааго утѣшити.


И аште чьто имѣеши въ дому своемь потребьно же онѣмь, донеси имъ, вьсе бо то въ руцѣ Божии вълагаеши и възданью будеши.


Въ градѣ, въ немьже живеши, и въ инѣхъ окрьстьнихъ, поишти, ли единого человѣка бояштяся Бога и тому вьсею силою служаштя, обрѣте ли такого чловѣка, то уже не скърби: обрѣте бо уже ключь царьствия небесьнааго; къ тому присьни и душею, и тѣлъмь, съмотри жития его хожения, сѣдания, ѣдения и вьсего обычая его пытая, паче же блюди словесъ его, не дажь ни единому словеси его пасти на земли: дражьша бо бисьра суть святая словеса.


Праздьникы же святыихъ почьсти, не самъ упиваяся, нъ алчьныя и жядьныя накърмляя.


Знаемыя твори дом свой ништиимъ, въдовицямъ, сиротамъ, не имущтиимъ, кде главы подъклонити. Богатъ ли имѣеши домъ свой, худъ ли — вьсе то Божиемь промыслъмъ, нъ потъштися вьсего имѣ.


Не рьци бо имѣнию своему: «Мое есть», — нь рьци: «Поручено ми есть на мало дний», да акы клучарь порученое ти раздавай, якоже велить поручивый ти. Тѣмьже еже ти далъ Вышьний, то Вышьняаго ты имѣние сътвори въ немь.


Не оставляй послѣдънему роду своему, нъ и дѣти своя и жену свою, и вьсе племя свое поручи Богу, добрууму блюстелю, егоже милость велика и богатьство несъвѣдомо.


Имѣние бо свѣта сего рѣцѣ подобьно есть: суда отъидеть вънизъ и пакы съвьрху приходить. Тѣмьже еда вышьнии граждяне рѣкы и съсудъ своихъ не наплъняють ли, или скота своего не напоять, рекуштеи, яко нижьниимъ граждянемъ оставимъ, а сами мало приимѣмъ? Ни убо, нъ до избытька череплють, а нижьними не пекуться, та же бо рѣка минуеть я.


Такоже бо и о имѣньи: не пецися послѣдьниими сыны, вънукы, правънукы, дъштерьми. Тѣмъ бо инако время ключиться ли напасть, ли татьба, ли рать, и тъгда изгубленое не станеть имъ помагая.


Тѣмьже въ животѣ своемь своей души размышляй и тою крѣпъко пьцися, яко едина ти есть душя, едино врѣмя живота, едина съмьрьть.


Тѣмьже собою поболи, собою поскърби, и сьде очищения грѣхомъ проси, и на исходѣ провождения от бѣсъ, и тамо пришьдъшю, како бы въ уготовано прити и царьство же Божие отъ вѣка: и полаты же его свѣтьлыя учинены суть, нъ аште сьде купилъ я будеши. Аште же бы мира сего богатьствъмь купити, едину оть мьньшиихъ полатъ вышьняаго Иерусалима, то ни вьсего мира богатьство събьрано недостойно есть цѣны ея.


Милостынею же купиться царьствие Божие, милостыни же не въ велицѣмъ и мнозѣмь и малѣмь даянии лежить, нъ по силѣ даюштааго и всѣмь сьрдьцьмь.


Даяние бо трѣбуюштиимъ то есть милостыни она блаженая, еяже бѣша пълни съсуди и онѣхъ 5 дѣвъ мудрыихъ, имже царьство отъвьрзеся небесное.


Су же милостыню и ты приими неотъпустьно и навяжи ю на выи своеи, да будеть съ тобою въину вѣкъ вѣки.


Глаголеть бо Писание: «Милостыни мужу, акы печять» — тѣмь же аште ту приимеши, ниединъже отъ супротивьныихъ въстанеть на тя, ни речеть ти: «Камо идеши?», видяште, яко царя небесьнааго печять носиши и к Тому идеши.


Въпрос: Како же ю´ прииму?


Отвѣт: Вьсяко можеши, аште хочеши, нѣсть бо тяжько: аште бо насытилъ ся еси пиштею — накърми альчьнааго, напилъ ли ся еси — напои жядьнааго, и съгрѣлъ ли ся еси — съгрѣй трясуштаагося зимою, въ храмѣ ли красьнѣ и высоцѣ възлежиши — въведи скытаюштаагося по улицамъ въ домъ свои. Възвеселилъ ли ся еси на тряпезѣ — обесели и скърбяштааго, обрадовали ся о чемь — обрадуй и сѣтуюштааго, почьстиша ли тя яко богата — почьсти и ты убогыя, весело ли ступаеши по степеньмъ, отъ князя исходя, — сътвори да в дому твоемь скърбяште не ходять.


И то бо не мала милостыни, еже домашьняя своя бе-скърбии, безъ въздыхания и бес плача сътворити. Аште достойни казни будуть при коей любо вине, то в того мѣсто помилованы будут. Тако аште будеши творяи, то и ты въ казни мѣсто въ исходѣ душя милость обряштеши.


Буди же домъ твой молитвѣ и покой иерѣемъ, служителемъ Божиемъ, и всякому чину цьркъвьнуму. И въведи таковыя въ домъ свой, съ вьсякою чьстью посади я, постави имъ тряпезу и якоже самому Христу, самъ же имъ стани въ службѣ.


Да у олтаря Божия молитва ихъ за тя, яко тьмьянъ къ Богу въсходить отъ нихъ. Свѣшта же твоя въину въ цьркви да свѣтить и просфора твоя такожде.


Поминай же суштиихъ въ манастырьхъ, аггельскый образъ носяштая; аште ти е како, въведи я въ домъ свой, постави имъ тряпезу въ чинъ манастырьскый, жену же свою и дѣти и отрокы научи съ страхомъ и мълчяниемь служити, яко аггеломъ Божиемъ. Проважая же съ покланяниемь отъпусти я, въдавъ имъ и манастырю ихъ потрѣбьная.


Мъного бо то, аште едино «Господи помилуи» на дьнь укупиши у нихъ, то и бес цѣны зѣло, писано бо есть: «Мъного можеть молитва правьдьнааго». Тѣмьже аште единого можеть, то чьто паче, аште мнози таци възъпиють к Богу.


Паче же къ суштиимъ въ горахъ самъ потрудися, къ плътьныимъ ангеломъ, иже мира сего устранивъшеся, угаждають единому Богу; неси потрѣбьное имъ, приими молитву ихъ, въкладай въ сьрдце си святая словеса, помажися благословлениемь, его молися единою за грѣхы твоя въздъхнути и отъидеши въ домъ свои чистъ.


Клеветы же не приимай ни на коегоже чьрноризьца ли святителя, аште и самъ видиши съблажняюштася. Послушай Бога паче очию си, рекъшааго: «Не осужайте, да не осуждени будете».


Паче же минуюштиимъ тя по пути не стыдися таковыимъ главы свое покланяти.


Аште тако можеши творити, не сътворить ти пакости богатьство твое, нъ якоже и прѣди рекох, вождь ти будеть царьству небесьнууму, акы ходатай и другъ добръ, а зълѣ приемлемо и хранимо зълѣе диявола явиться губя тя. Богу слава ныне.


Наказание богатымъ


Яко елико великыимъ сьподобилься еси отъ Бога благыимъ, тольма и большяя длъжьнъ еси въздаяти.


Отъвьрзай уши свои въ ништетѣ стражюштимъ, да обряштеши и ты Божий слухъ отвьрзенъ.


Аци же убо бываемъ нашимъ повиньникомъ, тако и о насъ обряштемъ небесьнааго Владыку.


Отъвраштяйся ласкавьць льстьныихъ словесъ, яко и врановъ: искалають бо очи умьнѣи.


Аште отъ вьсѣхъ хоштеши чьсть имѣти, буди всѣмъ благодѣтель обьшти; ашти хоштеши вся сущяя подъ собою исправити, добро творяштяя чьсти и зъло творяштимъ запрѣщай.


Такы убо себѣ другы и съвѣтьникы имѣй, иже не вься глаголемая тобою хвалять, нъ судъмь правьдьныимь тъштаться отвѣштати ти.


Разумьно послушяти подобаеть пьря судиямъ, неудобь бо есть правьды изобрѣсти скороотъбѣгаюште или отъгоняште; разумѣвай пьря мьдьльно, твори же расуждения не тъштася.


Твьрдо разумѣй: спасения своего хранилиште — еже николиже людина обидѣти.


Буди своимъ повиньникомъ страшьнъ сана ради, а любьзнъ поданиемь милостыня: елико силою прѣвышии еси вьсѣхъ, тольма и дѣлы добрыими свьтѣти ти подвизайся паче всѣхъ.


Проштения трѣбуя грѣховъ, праштай и самъ къ тебѣ съгрѣшаюштяя, еже бо на рабѣхъ нашихъ проштение Божия гнѣва бываеть свобода.


Тъгда наречеться къто убо истиньный властелинъ, егда самъ собою обладаеть и нелѣпыимъ похотьмъ не работаеть.


Съмьрть и гонение и напасть и вься видимая зълая прѣдъ очима ти да будуть по вься дьни и чясы.


Такъ буди о своихъ рабѣхъ, якоже молишися тебѣ Богу быти.


Не оправьдай неправьдьнааго, аште и другъ ти есть, ни обиди правьдьнааго, аште и врагъ ти есть.


Аште къто имать очиштену душу отъ чловѣчьскыя прѣльсти и видить худость своего естьства, умаления же, и напрасную съмьрть сего жития, — въ грѣхъ гърдостьный не въпадеться, аште и въ сану есть высоцѣ.


Въ извѣстьнѣмь сьрдьця твоего съвѣтѣ разумѣвай суштиихъ съ тобою норовы, да познаеши въ истину съ любъвью служяштиихъ ти или съ льстью ласкаюштиихъ. Мънози бо приязнию лицемѣрьною вельми извѣстьныимъ пакость творять.


Яко не достоить послушати клеветаря, сладъко ти глаголюшта, или слышати на ближьняаго, да не отъпадеши Божия лубъве и царьства.


Въвъздьржи клевештуштааго въ ушию своею, да не купно съ нимь погынеши.


Еже убо правовѣрьну вѣру имѣти основания добрыихъ дѣлъ есть,[3] тѣмьже отъ вѣры начьнеться слово къ тебѣ, брате, понеже бо вѣрою въстрѣбова, а нелукаво: ведѣ, яко въдасть ми Господь вѣры ради твоея написати ти словеса ключема спасению.


Вѣруй въ Отьца и Сына и Святааго Духа, въ Троицю нераздѣльну, Божьство едино, Отьця нерождена, Сына рожена, а не зъдана, Духа Стаа ни рождена и зъдана, нъ исходяштя: трие въ единой воли, едину славу, едину чьсть и едино поклонение отъ вьсея твари и отъ аггелъ и чловѣкъ приемлюштю, прѣвѣчьну и бесконьчьну прѣбываюштю въ вѣкы.


Въплъштение же Сына вѣруй истиньно суште, а не привидѣниемь: въ двѣ естьствѣ Божьство и чловѣчьство — Бога по Божьству, чловѣка по въчловѣчению, въ обоемь съвьршена.


Крьсту Христову съ вѣрою покланяйся, яко на томь спасение вьсѣмъ чловѣкомъ съдѣла Господь.


Иконѣ Христовѣ и прѣчистыя его матере и вьсѣхъ святыхъ его съ вѣрою чьсть въздавай, и яко къ самѣмъ любъвьно въ молитвѣ глаголи.


Страхъ Божий имѣй въ срьдьци въину и память, акы ту сушта Бога съ тобою на вьсякомь мѣстѣ, идеже идеши или сядеши.


Страхъмь же его, акы уздою обръти умъ свой и въстязай по вся часы, да не безъ въстягновения ходя пустошьныимъ научишися.


Простѣйшааго въ всемь ишти — и въ брашьнѣ, и въ одежди, и не стыдися ништетою, понеже большяя чясть мира сего въ ништетѣ есть.


Не рьци: «Богата мужя сынъ есмь и срамъ ми есть» — никътоже бо богатѣй Христа, отьця твоего небесьнааго, родивъшааго тя въ купѣли святѣй, въ ништетѣ же ходивъшя и не имуштя, къде главы подъклонити.


Правьдою украшяйся и къ вьсякому тьщися истиньно глаголати, не мози ся лиця устыдѣвъ лъжи послухъ быти, яко губить Господь глаголюштяя лъжу, нъ съ покорениемь истиньно отъвѣштавай.


Уне бо есть чловѣку отъ истины пользу приемлюштю възненавидѣну быти, паче, нежели оть лицемѣрия врѣжену възлюблену быти.


Възненавидѣныя бо бес правьды въздвигнеть Господь, възлюбленыя же вьсуе уничьжить, клеветьници бо истиньни бывають безъ испытанья.


И аште ти правьду изъглаголавъшу и въ гнѣвъ въпадеши отъ кого любо, не скърби о томь, нъ паче утѣшайся, реченыимъ отъ Бога: «Блажени възненавидѣнии правьды ради, яко тѣхъ есть царьствие небесьное».


Кротькъ буди къ вьсякому чловѣку, къ старѣйшууму тебе и къ мьньшюуму, лицемѣрьная бо то кротость, еже большиихъ устыдѣвъшеся, а мьньшяя озълобити.


Кротъко ступание, кротъко сѣдение, кротъкъ възоръ, кротъко слово, — вься си въ тебѣ да будуть; отъ сихъ бо истиньный хрьстьянъ явишися.


Кротость же есть, еже никомуже не досажати ни въ словеси, ни въ дѣлеси, ни въ повелѣньи, нъ вьсякому чловѣку норовы своими осладити срдце.


Славы земельныя никоемьже дѣлѣ не похошти, слава бо земльная ругаеться любяштиимъ ю, припахнувъши бо въ мало время чловѣку, яко буря вѣтръняя и плодъ добрыихъ дѣлъ обронивъши, въскорѣ же отъшьдъши посмѣеть неразумию его.


Иже хочеть славьнъ быти вь семь мирѣ, ть бештьстья не тьрпить, вѣру же дрьжяй беславие любить, помышляя реченое отъ Господа: «Како убо можете вѣровати, славу отъ чловѣкъ приемлюште, славы же, яже отъ Иночядааго, не ищете?»


Бештьстье люби акы чяшю пелына и приими е, аште и притрано ти есть, нъ на прогънание грѣхъвънуму недугу, иже бо грѣхъ сладостью въниде, горестию да проженеться.


Желаюштюуму вѣчьныя жизни и худѣ земленыихъ причяштяюштюся и въину мысляштю о исходѣ своемь, не сътужить ему поношение чловѣчьско, яко гость бо, пришьдъ въ миръ сь, сътьрпить бештье господы своея, понеже утро надѣеться остити.


Съ мученыими Христа ради хотя ликъствовати, прѣдажь тѣло свое на наготу, волю на попьрание, утробу на постъ, срдце на крѣпость, кръвь же аште не на пролитие извъну, то вънутрь исучи ю сухотою яди, да приимеши обѣштяная.


Вѣси, яко призываеши и князя, очищають храмы, и ты, аще желаеши Бога своего въ домъ тѣлесьный въселити на свѣтъ жизни твоей, очисти тѣло постъмъ, истрѣби жяждею, украси съмѣрениемь, накади благоуханьною молитвою.


Храни свѣштю отъ вѣтра и молитву же отъ юности украси, яко невѣсту, бъдѣниемь, трудъмь, тьрпѣниемь, да похоштеть еи царь небесьныи.


Тайно мѣсто обрѣтъ и сѣдъ съ тихостию помяни грѣхы и отъпадение царьства, и умилися срдцьмь и образъмь, преклони главу и рьци съ стенанием: «Охъ, мънѣ, яко пришьльствие мое удалися, и къто дасть главѣ моей воду, и очима моима сльзы? увы мънѣ, увы мънѣ, яко близь дьнь Господень!»


Сльзъ ли не имаши, нъ не отъчяйся, въздыхай же чясто и тяжько отъ вьсего срдця, сльзы бо суть даръ Божии, и помалу въздыханиемь и умилениемь испросиши у Бога: вьсякъ бо просяй прииметь.


Обрѣтъ сльзы, храни я вьсею силою своею отъ объядания и пияньства, паче же отъ осуждения вьсякого чловѣка; своему бо дѣлу зазирай, чловѣка же, егоже не съзъда, тому не суди.


Не вѣруй ни очима своима, аште видиши кого съгрѣшяюштя, яко и тѣ невѣрьнѣ есте, ибо и пьрвое въ раи очи съблазнистася, и падениемъ онѣмъ отъ възора быста.


Иже бо имѣеть на ребрѣхъ своихъ язву, гноя испълнену, прыштиемъ чюжимъ не съгнусить си и помышляя въину с мъножьствѣ грѣхъ своихъ, николиже о дружьни съблазнѣ бесѣды съставить коли.


Чьрвь съмѣренъ зѣло и худъ, ты же славьнь и гръдь, нъ аще разумьнъ еси самъ, уничьжи гърдость свою, помышляя, яко крѣпость твоя и сила, чьрвьмъ покоиште бываеть.


Помяни пьрвыя прослувъшая въ храбърьствѣ, въ богатьствѣ же и славѣ, и вьси яко без вѣсти отъидоша и беспамятьни бышя; худии же и убозии въ мирѣ семь, о души своеи подвигьшеися, како и на небеси прославлени и по земли хвалими, и на помошть призываеми.


Възведи очи милостивьно на сѣдяя въ наготѣ и зимою съкърчивъшаагося, понуди естьство свое прикрыти одеждею, лежаштею у тобѣ, и Господь дасть ти пакы съторицею жизнь вѣчьную.


Простьри руку скытаюштюмуся по улицамъ, въведи таковыя въ свою обитѣль, общъ ти буди съ нимь хлѣбъ твой, обьштя чяшя, воды ли или пития, яко же ти Господь далъ есть.


Страньна въведи въ домъ свой, бескровьнааго въ храмъ свой, даждь мокнуштюму сухоту, зимному теплоту, омый сквьрну тѣла его, яко убогъ есть зѣло и достоинъ помилования.


Посѣти суштиихъ въ тьмьници, по Господню повелѣнию, вижь бѣду, вижь страсть и рьци: «Охъ мънѣ! си за едино съгрѣшение стражють! Азъ же по вься чясы владыцѣ моему Христу съгрѣшяю и въ льготѣ прѣбываемъ!»


Аште видиши кого отъ нихъ, по оклеветании стражюшта, помози ему, Христа ради, яви истину къ нимъже оклеветанъ есть: велико бо то спасение есть, еже обидимыя избавляти.


Сѣдящю ти надъ мъногоразличьною тряпезою, помяни сухъ хлѣбъ ядуштааго и не могуштааго си воды принести недуга ради.


Насыштяяй тѣло свое, дажь чясть отъ тряпезы ты твоея души своей, яко та чьстьнѣиши тѣла есть, даждь же да душьную часть нищии хранять, да егда въстрѣбуеть, тьгда готово обряштеть. Будеть бо веремя на исходѣ и у вратъ небесьныихъ обряштеть, егда мъного трѣбовати имать.


Насыштяяся многосластьнааго пития, помяни пиюштааго теплу воду, отъ слъньца въстопѣвъшу, и ту же пороха нападъшу отъ мѣста незавѣтръна.


Въ богатьствѣ сы и земльныихъ благъ изобиль имѣя, помьни въину слово Авраамле, еже къ богатому: «Въсприя ты благая въ животѣ своемъ, якоже и убогыи зълая, тѣмьже онъ веселиться, а ты стражеши».


Възлагъ на мъногомякъцѣ постели и пространо протягаяся, помяни наго лежаштааго подъ единѣмь рубъмь и не дрьзнуштя ногу своею прострѣти зимы дѣля.


Лежащю ти въ твьрдо покръвенѣ храминѣ, слышащю же ушима дъждевьное множъство, помысли о убогыхъ, како лежать ныня, дъждевьными каплями, яко стрѣлами, пронажяеми, а другыя отъ неусъновения сѣдяштя и водою пъдъяты.


Сидяшту ти въ зиму въ теплѣ храминѣ и без боязни изнаживъшуся, въздъхни, помысливъ о убогыхъ, како клячять надъ малъмь огньцьмь съкърчивъшеся, большу же бѣду очима оть дыма имуште, руцѣ же тъкмо съгрѣвающе, плешти же и вьсе тѣло морозъмь измьрзъше.


Приклони ухо свое къ просяштюуму и обништавъшюуму въ житьи семь, заплати избываюштиимъ своимъ оного недостатъчьную диру его.


Духовьнааго и духовьная помышляй, а не земльная; вѣдый, яко по нетьлѣньному одѣнию крьштение вси равьни суть, и убозии, и богатии. Тѣмьже блюди, еда по земльному помышляя, прѣзриши убогааго, тьлѣньною одеждею съ тобою не равъно одѣна.


Святыихъ, угождьшиихъ Господу, моли, акы помоштьникы сушта и заступникы притѣкаюштиимъ къ нимъ, понеже прияшя дрьзновение къ Господу, акы угодьнии раби къ своему господину.


Мошти святыихъ съ вѣрою цѣлуй и чьсть въздажь имъ, яко чьстьномъ, понеже Христа дѣля пострадашя.


Тайнамъ Божиямъ вѣруй, тѣлу и кръви Его, съ страхъмъ причяштяяся, да причастьникъ будеши царьству Его.


Невѣрьство же отъмѣтай, не рьци, како хлѣбъ тѣло и вино кръвь? но слыши, яже отъ чловѣкъ невъзможьна, отъ Бога възможьна.


Вѣруй въскрьсению мрьтвыиихъ и жизни будуштааго вѣка, по неиздреченьну словеси Господню, еже въ еуагглистѣмь слыши учении.


Помни Судъ, чяи отъвѣта и въздаяния по дѣломъ, и вѣруй, яко будеть, будеть!


По семь же възлюби Господа Бога своего отъ всея души своея и отъ всея крѣпости и подвигнися вься твоя дѣла и добрыя норовы къ Его угождению творити лѣпо.


Пакы же искрьняаго своего възлюби, съ нимьже въ единой купѣли породися, рекъше всякого хрьстьяна, паче же брата си: «Въсхожю бо, — рече Господь, — к Отцу моему и Отцю вашему».


Поклоняй главу свою вьсякому старѣйшюму тебе, и врѣменьмъ и разумъмь, съмѣреныя бо въздвигнеть Господь.


Другы своя и съравьныя тебѣ любъвию сърѣтай и съ обятиемь целование дай ему, акы Елисавефь и Мария.


Мьньшяя тебе малыя вьрстою любъвьно приими и помилуй, и къ Богу о нихъ въздъхни, яко не ново начьнъшя познавати Господа.


Князя бойся вьсею силою своею, нѣсть бо страхъ его пагуба души, нъ паче научишися отъ того и Бога боятися.


Небрѣжение же о властьхъ — небрѣжение о самомь Бозѣ. Иже на власти земльнѣ поучения видимаго владыкы небояся, како невидимааго убоиться?


Боиться ученикъ учителева слова, паче же самого учителя, такоже бояйся Бога боиться и князя, имьже казняться съгрѣшяюштии: князь бо есть Божий слуга къ чловѣкомъ, милостью и казнью зълыимъ.


По семь же вьсякому богату главу свою покланяй и съмѣрения ради, древо бо многовѣтвьно: поклонениемь подъидеши и мимо идеши.


Приимъшеи бо власть и емѣние отъ князя своего, отъ другъ своихъ славы хотять, а отъ мьньшиихъ поклонения просять и чьсти.


Прѣдъ князьмь же бойся лъжю глаголати, яко губить Господь глаголюштяя лъжю, нъ съ покорениемь истиньно отъвѣштявай ему, акы къ самому Господу.


Аште бо въ врѣмя нѣкое неправо чьто възглаголеть ти, а тобѣ съвѣдуштю, блюдися, еда искушаеть тя, блюдеши ли своея душя? И аште явишися неистовьствуя, не можеши увѣритися ему, яко блудеши оного душя.


Умъ свой присно отъ суетьныхъ мыслий въстягай, въспуштяй же къ Господу горѣ, симь бо на стьзю подвига въступаеши, душу же отъ раслабления свобажяеши.


Нѣсть бо дивьно чловѣчьску естьству низъпадати къ земльныимъ, нъ еже падъшися не въстати? Къто бо заблудивъ съ пути не възиска пакы? Раслабленъ ли бысть отъчаяниемь пакы дньсь, утрѣшний пакы днь подвигу отдажь.


Неразумие же убо есть, еже приходяштямъ благостынямъ вѣчьныимъ даръмь благааго Бога, ти не пожьдати трьпѣниемь и вѣрою, нъ о земльныихъ радоватися и тѣхъ приятися, акы невѣруюшту въскрьсению.


Аште бо бы слава сего мира приближилася славѣ небесьнѣй, не бышя сынове мира сего распяли Господа славы, то кый бо рабъ дрьзнеть въ томь дому обитати, идеже господина его не прияшя?


Алкоту и жяжду Христа дѣля люби, елико бо пакость тѣлу твориши, души благодѣть зиждеши. Въздаяй бо судъ противу словомъ и помысломъ въздасть пакы благая и за малое, еже Его дѣля потрьпимъ.


Молитвы же душьныя пищя не отълагай, якоже бо тужить тѣло и отънемагаеть пиштя лишяемо, тако душя молтвьныя сладости лишяема на раслабление и умьртвие умьное приближяеться.


Свѣтъ убо въ храминѣ свѣштя, свѣтъ же въ чювьствѣ молитвьный разумъ; яснъ же свѣтъ от свѣштя, не суштю въмѣсу никоемуже, свѣтла же зѣло молитва непримѢсна мысли земьныихъ.


Прѣдай хотѣние Богу, вѣдуштюуму вся прѣже бытия чловѣку, и не проси воли твоей быти: всякого бо чловѣка мысль о непользьныихъ, нъ глаголи къ Богу: «Да будеть воля твоя!» Тъ бо строить вься на пользю намъ, ихъже мы плътьнии не вѣмы.


Въстени акы мытарь, прибѣгни акы блудьныи, умилися акы Ахаавъ, плачися акы Петръ, зови акы ханааныни, прѣдъстои яко въдовица, молися акы Иезекия, съмѣрися акы Манаси, — аште тако молишися, прииметь благый Господь молитву твою, акы мати младенца.


Безгрѣшьнааго есть дѣло, еже грѣхомъ судити чюжимъ, къто же е без грѣха? Развѣ единъ Богъ. Тъ бо единъ неомѣримъ и тому подобаеть судити суштиимъ подъ мѣрою.


Еже судити чловѣку съблазивъшюся гърдость есть и съмнѣние; Господь же гърдыимъ противиться. Иже бо по вься чясы отъвѣтъ дати о своихъ грѣсѣхъ чясть, не скоро главы своея възведеть съблазнъ чюжиихъ съмотрити.


Не буди гърдъ, да не похвалиться гробъ, гърдость твою объдьржа, и убогый почиеть на гробѣ твоем и никоегоже врѣда прииметь.


Видѣвъ мьртвьць носимъ, акы свое естьство помиловавъ послѣдуй ему и до гроба, дъвое бо добро приемлеши: оного дѣля съмьрти свое умрьтвие помянувъ съмѣришися, и пакы тѣло его помиловавъ, гробу прѣдавъ, помилованъ будеши.


Боляштааго посѣти, неси егоже хочеть въкусити, самъ же послужи о немь, акы о своемь сьрдоболи, вѣдый, яко и ты такоже имаши пострадати.


Стенюштю оному тяжько отъ болѣзни, ты же милостьныя своя сльзы испусти и въздъхни о болѣзни его къ Богу, въ нейже есть, и аште и лѣчьць прилучиться, ты даждь цѣну ицѣления его дѣля.


Умираюштю же ему, ты своима рукама очи его сътисни и уста его, къ Богу о души его отъ вьсего срдця помолися и омый своима рукама, аще же и убогъ есть, попецися не нага погрести его.


Зѣло успѣшьно къ покаянию и сльзамъ посѣштение умираюшттиихъ. И къто бо тъгда не приидеть въ умиление, видя естьство свое въ гробъ съходяшть, и имя его угасъше, славу же богатааго въ тьлю съшьдъшу.


Аште имѣеши дрьзновение къ властелемъ и къняземъ, поскърби о обидимѣмь отъ сильнаго, и до пота попьри по сиротѣ, да въмѣнить Господь капля пота твоего съ кръвию мученичьскою.


Аште ли незнаемъ еси князьмъ си, то къ тѣмъ, иже имуть дрьзновение къ нему, потужи о убозѣмь, и Господь рано по пьрвому се въмѣнить ти.


Цьркви Божии завушти на молитву, остави дѣло земльное кое любо и иди на душевьную пиштю съ тъштяниемь, акы Петръ, Иоанъ къ гробу.


Идушту ти въ святый храмъ помысли, еда кого прогнѣвалъ еси въ коемъ дѣлѣ, и всяко потъштися гнѣвъный мракъ разгънати, да яко слнце освѣтить ти душу молитвьная доброта.


Съкрываеть бо тьмьный облакъ сличьную красоту и свѣтьлость, погубить молитвьную красоту помнѣние гнѣвьное.


Ступивъ въ двьри црквьныя, помысли сама врата небесная прошьдъ, и ту глаголавъ вьсь чясъ таиныи, съ дивъмь и съ страхъмь стой, съмотря бываемыихъ съ вѣрою тѣлесьныима очима и душевьныима, тъгда и самъ прѣмѣнися отъ земльныихъ мыслий на будущая блага.


Видѣвъ Христа, закалаема въ жьртву къ Отцу за вьсь миръ, чьто ино моштьнъ еси помыслити плътьнъ сы, тъкмо руцѣ въздѣвъ, рьци: «Слава многуму ти чловѣколюбию, Христе Боже!»


Размышляя же по вься часы чястая съгрѣшения чловѣчьска, прѣмъногое же и бештисльное чловѣколюбие Божие, еже на чловѣчьстѣ родѣ имать и еже съгрѣшаюштемъ намъ тьрпить, и до послѣдьняаго дыхания ожидаеть покаяния нашего. Тѣмьже варимъ лице Его исповѣданием. Прииди потъштися и припади предъ Господьмь и въсплачи прѣдъ сътворивъшимъ тя, зови милость его, приглашай штедроты его, да же съмьрть не варить.


Не рьци: «Много съгрѣшихъ, много беззаконьновахъ, не имамь дрьзновения, еже къ Богу припасти», ни убо не отъчай себе, не прилагайся тъкмо отъселѣ къ съгрѣшениемъ и силою вьсемилостивааго Бога не имаши посрамленъ быти.


Не лъжьнъ рекый: «приходяштяаго къ мънѣ не иждену вънъ», и по сихъ: «вьсѣ обратитеся къ мънѣ и азъ исцѣлю вы, и не хочу съмьрти грѣшьнику». Тѣмьже дьрзай и вѣруй, яко Чисть сый приближяюштааго ся къ нему очистить.


Аште истиньно покаяние хоштеши прияти, то яви е дѣлъмь: аште гърдости каешися, покажи съмѣрение, аште пияньства, покажи постъ, аште любодѣяния, покажи чистоту. «Уклони бо ся, — рече, — отъ зла и сътвори добро».


Тъкъмо не ожидай въ тинѣ грѣховьнѣй. Вънезапы приимеши и въздъхнеши и не будеть послущяюштааго: егда аггелъ не пожидая прѣдъ очима ти станеть, врази же твои, яко облакъ, покрыють тя.


Вънимай души своеи, яко едина ти есть, едино веремя живота и невѣдомъ коньць, и непрѣходьна пучина въздуха, и врагъ твоихъ исплънена, нѣсть же помагаюштааго, развѣ добрыихъ дѣлъ, тѣмьже всею силою своею възишти ихъ.


Въступи на добродѣтель стьзю, поиди скоро, да же вечеръ не постигнеть, потъштиимъ къ вратомъ града вышьняаго, не съкланяйся ни на десно, ни на шюе, да не заблудиши въ пропасти мучения.


Епископомъ и пастухомъ Христова стада словесьныхъ овьць главу свою покланяй и припадай къ ногама ихъ, и моли да дасть ти ся благословление ихъ.


Прозвутеры ерея Христовы, прѣдъстателя таинѣй его тряпезѣ и дробителя тѣлу его вьсякою чьстью почьсти и съ страхъмь възирай на ня.


Таже дияконы, иподьякони, анагносты и акы служителя Божия съ вѣрою помышляй, и тъштися ниединомуже ихъ ни въ чемь же прѣгрѣшити.


Аште убо стояштиихъ прѣдъ земльныимь царьмь съ страхъмь чьстиши, бояся словъмь прѣрешти имъ, како убо разумѣеши о слугахъ небесьнааго царя?


Въ манастыря домы святыихъ потружяйся, вижь житие и устрой чинъ и уставъ. Видѣвъ бо перебывание ихъ, окаеши свое житие и управишися отътолѣ.


Съ суштиимъ же въ горахъ не лѣнися, ишти молитвы, проси благословления, и аште чьто имѣеши тѣлесьныя потрѣбы, донеси имъ и приимеши душевьну потребу.


Паче вьсякого чьрноризьца не тъштися минути бес поклонения, аште бо знаемымъ тъкъмо покланяешися и чьстиши я, то по съдружию то есть, а не по чьсти образа сущааго на нихъ.


Коньць же вьсѣмь прѣжереченыимъ възлюбиши Господа отъ вьсея душя и страхъ его да пребываеть въ срдци твоемь.


И правъ буди и истиньнъ, съмѣренъ, кротъкъ, покоривъ, долу поничя, умъ же къ небеси простирая, умиленъ къ Богу и къ человѣкомъ привѣтьливъ и печальнааго тѣшитель, трьпѣливъ въ напасти и ништетѣ, штедръ и милостивъ, ништиимъ кърмитель, страньноприимьникъ, скърбьнъ грѣха ради, веселъ о Бозѣ, алчьнъ буди, жядьнъ, кротъкъ, робокъ, покоренъ, неславохотьнъ, не златолюбьць, друголюбьць, негърдъ, боязнивъ прѣдъ царьмь, готовъ въ повелѣнии его, въ отъвѣтѣхъ сладъкъ, чясто молитвьникъ, разумьнъ трудьникъ къ Богу, не осудитель вьсякого человѣка, попьрьникъ и обидимыихъ нелицемѣрьнъ.


Чадо Еуаггелия, сынъ въскрьсения, наслѣдьникъ будуштая жизни о Христѣ Иисусѣ, Господи нашемь, Ему же слава, чьсть ныня и присно и въ вѣк вѣкомъ. Аминь.


Наказание Исухия, презвутера Иерусалимьскаго[4]


Страхъ въину имѣй и Божию любъвь и чисто къ вьсѣмь срдце.


Самого надъ собою стояшта Бога вѣруй, елькраты чьто твориши.


Радуйся, егда твориши добро, нъ не высися, еда погрязение на отишьи будеть.


Елико же въ законѣ прѣдиидеши, толико же недостаточьнъ ся съврьшеньемь вѣжь.


Вьсякого дѣла коньць прѣдъ начялъмъ распытай дьнь и ношть, къ коньчьнуму же дни възирай въину.


Не съмѣшайся съ тѣми николиже, яже видиши хулимы от добрыхъ.


Спѣши же никомуже вереда сътворити въ своемь дѣлѣ.


Не веселися цвьтуштими мира сего, яко травьныи бо есть цвѣтъ: елико бо имь вьрпеши, толико же увядаеть.


Въ печяльхъ благодарьстви Бога, и ярьмъ ти грѣховьный обльгъчить ся.


Съмотримъ себѣ, да инѣмъ не зазираемъ, мъного бо того въ насъ, имьже то инѣмь зазираемъ.


Псалъмь въину да будеть въ устѣхъ твоихъ, Богъ бо мѣнимъ прогонить бѣсы.


Молитва ти съ трѣзвениемь да бываеть умьнымъ, да не тако молимъ ся, якоже нѣсть годѣ Богу.


Въину поминай Бога, да яко небо будеть умъ твой.


Съвяжи языкъ си: многашьды бо извѣштаеть, еже есть лѣпо таити.


Доброты своя таи, послухы же житию мъногы имѣй.


Толико тъчью дай тѣлу, елико же трѣбуеть, не елико же похочеть.


Не люби питати ся, любъвь бо съ симь житьемь творить, вражьда же отъ него къ Богу плодить ся.


Отъвраштай ся житийскыя радости: та бо подъплъзати ся творить, текуштиимъ на спасение свое.


Елико же еси съгрѣшилъ, то стенаниемъ поминай, бываеть бо оттуду отъпуштение.


Потрѣбию святыихъ приобьштай ся, тѣми бо ти будеть къ Богу приобьштение.


Въ цьрквъви акы на небеси ступай, и ничьтоже въ ней не глаголи, ни помышляй земльнааго.


Уне вьсего довълъ имѣй, уступай же Богу пешти ся о немь, да будеши въину обильнъ.


Съпону твори плъти въ благыихъ трудѣхъ.


Пий медъ помалу, елико бо е съкрачаеши, то благодѣть ти е: и незапинани творить.


Утоли гнѣвъ, бѣсу бо есть отьць, егда без мѣры исходить.


Въ язвѣ прѣже врачя имѣй молитву.


Попы вься единако чьти, а къ добрыимъ подвижьникомъ тьци.


Люби Божия домы, Божии же домъ потъштися самъ вътворити.


Въ църкъвь чясти, мятежь бо ны вънѣшьнихъ свобажаеть.


Егда молитву твориши, умъ си къ Богу възведи, аште же и отъпадеть, пакы и горѣ възведи.


Не прѣстаеть умъ, зълы помыслы ражяя — а зълыя мысли вымѣтай, а добрыя сѣй.


Весели ся съмѣрениемь, еже бо бываеть высость съмѣрениемь, то необаряеть ся, нъ великъ есть.


Толико тружайя ся, елико мошти начьнеши въсхластити плътьскыя похоти.


Помышляй небесьныихъ благолѣпие добротъ, да ти о земльныихъ не будеть никоеяже похоти, и еже земльная красота не приидеть ти на умъ.


Земльныя мысли — сѣмена суштя вражия, вѣруй. Яко и мысли прѣдстануть, и бѣси, иже на ны, ту абие осрамять ся.


Укланяй ся многа смѣха, раслабляеть бо душю, раслабѣвъши же отъ законъныя узды удобь исхлаштяеть ся.


На дѣла подобаеть душу разлучяти ти на молитвы, тако бо не обрящеть многа въхода въ ны дияволъ.


Дѣло законьное мьни чьтение книжьное: егда бо умъ съ языкъмь къто хочеть ицѣлити, то въ книгы въину да зрить.


Аште на дѣло руцѣ простираеши, языкъ ти да поеть, а умъ ти да молить ся, просить бо отъ насъ Бог въину поминати его.


Вьсяко дѣло молитвою печятьлѣвай — то же дѣло, о немьже ти ся умъ на двое не мутить.


Праздьный же да не ясть, и пакы слышимъ иного въ васъ бештина ходяща и ничьтоже дѣлаюшта, нъ лицемѣрьствуюштяя.


Любяй дѣло бес печали перебываеть, начало гърдыни — еже не потрудити ся съ братъмь противу силѣ; приходяшти же на дѣло — не много глаголѣмъ, на тъштание наше буди, егоже ради изыдохомъ.


Мати зъльмъ — лѣность: доброты бо, яже имаши, крадеть, а ихъже не имаши — не дасть обрѣсти.


Аште хочеши, да ти будеть ручьное дѣло ти божъствьно, а не земльно — то да ти буде обьче съ убогыми.


Радуй ся о молитвахъ святыихъ мужь. И поистиннѣ суштя святы отъ дѣлъ распытай: кое бо овоште отъ плода познавается.


Безълобие твори сьрдьцьмь, а чистоту тѣлъмь; то бо обое сътворить тя Божию цьркъвь тѣлесьную.


<...>


Егда тя оклеветають, разумѣй, еда е чьто до тебе въ клеветѣ той, аште ли нѣсть, то мни акы дымъ расходяшту ся клевету.


Егда обидимъ еси, подъбѣгай къ трьпѣнию, и трьпѣние твое врѣдить обидяща тя и устроить.


Егда богатьство или славу видиши, помышляй тьлѣньныихъ вьсе, и убѣжиши уды жития сего.


Тьрпи скърби, въ скърбьхъ бо доброты цвьтуть, акы въ трьньи цвѣтьци.


Плачи ся грѣшьника въ обильи живуштя, мечь бо си судьный готоваеть.


Егда къто зъло творя, и не стыдить ся о немь — отяжьчя бо ему струпы, и въ отьчаяние приходить уже.


Елишьды въстужиши, помысли, колико ти правьдьныимь приходить пакостии — и приидеть ти даръ его.


Подобаеть быти всякому хрьстьянину съмѣрену, а еже къ овѣмъ съмѣрити ся, а къ овѣмь ни, — то лицемѣрьныихъ то есть съмѣрение.


Не бесѣдуй съ зълыими, они бо поучяють тя на зълое, а съ приобьштениемь ихъ грѣха того приобьштиши ся.


Послушяти присно и глаголати съ добрыими поспѣвай, на рать бо благу душу подвизають.


Цьркъвь домашьнюю къжьдо насъ имѣй умъ свой, да творити подобьно ны есть въ ней законы црквьныя.


Зълобу тъгда възненавидиши, егда разумѣеши, яко — бѣсовьскъ то есть нож, на ны обостренъ.


Егда съ святыими бесѣдуеши, въпрашай ихъ о духовьнѣмь, егда ли не съ тацѣми, то ты самъ духовьнѣ бесѣдуй.


Иже слабо живеть, то того не приводи на съвѣтъ, и иже бо ся о зълѣ радуеть, то тъ ненавидить добра и съвѣта о томь не хочеть дѣяти.


Аште хочеши мучьныя болѣзни гонезнути, то никогоже не оклеветай, ни осужай: о томь бо Божьство паче вьсего гнѣваеть ся.


Аште хоштеши вьсякого грѣха боли быти, чюжихъ испытай: много бо того есть въ тебѣ, имьже то иному зазираемъ.


Бѣжи величанья, о человѣче, аште и великъ еси: еда Бога отъмештюшта ся, тебе обряштеши?


Люби съмѣрение, аште и великъ еси, да въ дьнь съкончянья възвышенъ будеши.


Не похули чловѣка николиже — и похуления не приимеши въ всемь животѣ своемь.


Егда въ цьркъвь идеши, не глуми ся пустошьныими, иже бо стоять прѣдъ кънязьмь, то ни смѣють ся, ни глумять ся.


Не посмѣйся чюжему падению, да самъ скоро падъ смѣху будеши, отъ нихъже не хочеши.


Храни учения си — да вѣньця славы подадять ти ся.


Буди дьржявьливъ заповѣдьмъ симъ — да сътворять тя славьна въ чловѣцѣхъ и угодьна к Богу, тако бо славить ся Божьство, и тацѣми исправленьи въгодити есть Богу.


Тако подобаеть хотяштууму безъистьлѣньно житие жити, и ни въ чьтоже мѣнити тьлѣемыихъ.


Аште истовыя жизни жядиши, то присно съмрьти чяй чловѣчьскы.


Ненавиди настояштяя сея жизни, видиши бо ю, акы коло валяще ся.


Вьсего паче почьсти душу — да добрыи ти трудъ без болѣзни творить ся.


Вьсе бо сьде тьлѣньно, душя же едина бес тьля, чтити убо подобаеть бестьлѣньное паче тьлѣньнааго.


Не проси у Господа славьныихъ, нъ точию пользьнааго проси: оного бо аште и просяшти, то не дасть, аште ли и дасть, то истьлѣеть.


Не весели ся о богатьствѣ, печяли бо его отълучяють ны отъ Бога, аште и не хочемъ.


Николиже не прѣзьри убога плачюштя ся — да не прѣзьримы будуть сльзы мольбы твоея.


Отътязати ся подобаеть пияньства, въ немь бо по истверезении стенание и каязнь бываеть.


Помыслъ плътолюбивыих уне гнушяти ся, тьлять бо душу и плъть осквьрняють.


И земльное бес труда добро не творить ся, да почьто благословленаго ради труда укланяемъ ся?


Аште хочеши бес труда добро творити, то поминай, яко трудъ малогодьнъ есть, а мьзда вѣчьная.


Святъ есть домъ мольбьныи, имьже святыи свято намъ ведеть.


Аште сѣеши ништиимъ въ руцѣ, то не чюже сѣй, нъ свое: небонъ чюже сѣмя половела горчѣе.


Аште небесьныихъ желаеши, то ненавиди земльныихъ, не дадять бо си къ онѣмъ възлѣтати.


Матери благынямъ си суть чистота и милостыни: да нѣльзѣ ни бес тоя, ни бе-сея къ Христу воиньствовати.


Не обиди милостыня и любъве: та бо благааго Бога съ небесе съведе.


Не прѣзри чистотьныихъ съсудъ, Творьца бо въплъштена чловѣкомъ показа.


Не хошти богатѣти зѣло ни славити ся: тьля бо то есть, а мы нѣсмь тьлѣньни.


Надъ мрьтвыимь не плачи, нъ надъ несъмысльныимь: онъ бо обьшть путь, а се своя воля.


Съгрѣшаюштааго плачи, а не убожаюштааго: вѣньчяти бо ся имать сий, а онъ — мучити.


Глаголи къ Богу много, а къ человѣкомъ мало, поушчениемъ же законьныимь исправляй обою.


Омывание души — благомолитвьная сльза, нъ по мольбѣ помяни, чьсо ради ся еси просльзилъ.


Богатыихъ жития сего не блажи, сильнии бо сильнѣе испытаеми будуть, тѣмьже ти Судию пристрашьна имуть имѣти.


Аште сами судимъ си — то и Суди ны укротить ся, радуеть бо ся; яко Благъ видя грѣшьника, беремя си распраштяюштя.


Якоже бѣдьно въ путѣ ристати, такоже и обязавъшюму ся симь житиемь бѣдьно тешти на небеса.


Вьсе дѣло зъло възуштяеть диавола, вьзуштенъ же бывъ, горьцѣ на възуштенааго обраштяеть ся.


Аште хочеши врага ои немоштьна сътворити, то грѣхы си умаляй — и, опѣшенъ отъ крылу, акы птиця играемъ и смѣху будеть тобою.


Горе хульнику, съвяжеть бо ся ему языкъ и не мошти начьнеть къ судии отвѣщати.


Горе нечьстивуму, егда бо вьси просвѣтять ся, тогда онъ помрачить ся злѣ.


Горе безаконьнику, къ суди бо яру и правьдивуму придеть.


Горе лихоимьцю, богатьство бо его отъбѣжить, а огнь и прииметь.


Горе ленивому, станет искать, неправѣдьно погубивъ, но ничего не обрящетъ.


Горе блудьнику, осквьрняеть бо ризу невѣстьнику, да и — царьства брака съ студъмь изгънанъ будеть.


Путь же съмьрти есть въ дѣлѣхъ зълыихъ разумѣваемъ, въ томь бо есть невѣдѣние Бога, имьже бываеть блудъ и разбой, и прочяя зълая дѣла.


Прѣмудрость Исусова, сына Сирахова[5]


Вьсяка мудрость отъ Господа и съ нимь есть въ вѣкы: пѣсъка морьскааго и капля дъждевьныя, Господьни вѣкъ къто иштьтеть?


Прѣмудрость кто ислѣдить, корень прѣмудрости кому отъкрыся, и разумъ ея кто разумѣ?


Единъ есть прѣмудръ страшьнъ зѣло, сѣдяй на прѣстоле своемь Господь самъ създалъ ю видѣ и иштьте ю, и пролия ю на вьсѣхъ дѣлѣхъ своихъ, и даровалъ ю любяштиимъ его.


Зачало прѣмудрости — страхъ Господень, страхъ Господень — слава и похвала, и веселье — и вѣньць радости.


Страхъ Господень възвеселить сьрдьце и дасть веселие и дългодьние.


Бояштяму ся Господа благо будеть напослѣдъкъ, и въ дьнь съконьчяния своего благословленъ будеть.


Мъножьство мудрости — бояти ся Господа: и напаяеть ся отъ плодъ своихъ, вьсь домъ свой испълнить желания, и житьниця отъ жить своихъ.


Вѣньць прѣмудрости — бояти ся Господа: страхъ Господень процвитая миръ и съдравие и ицѣление.


Въжделѣвъ прѣмудрости, съблюди заповѣди, и Господь дастъ ти ю, прѣмудрость бо и наказание — страхъ Господень и благословление, вѣра и кротость.


Не съкрыва прѣмудрости своея, словъмь бо познана будеть прѣмудрость твоя.


Не можеть ярость неправьдьна оправьдити ся, чясъ бо ярости его — падение ему.


До врѣмене сътрьпить дълготрьпѣливый — и напослѣдъкъ дасть веселие; до врѣмене съкрыеть словеса своя прѣмудрый.


Не вьзнеси себе — да не отъпадеши, и наведеши на душу свою бештьстие, и отъкрыеть Господь тайны твоя, и посредѣ съньма низъложить тя.


Чядо, аште приступаеши работати Господеви, то уготови душю своя въ напасти, управи сьрдьце свое и сътьрпи, и не тъштися въ врѣмя наведения.


Вьсе, елико нанесено ти будеть, — приими съ съмѣрениемь, дълго трьпи: яко огньмь искушено бываеть злато, а чловѣци приятьни въ веремя съмѣрения. Вѣруй ему — и заступить тя, и до времене потрьпи трьпѣниемь — и послѣжде ти дасть веселие. И устьны мъногыихъ исповѣдять съмыслъ его, и въ недузѣ своемь не прѣзри.


Нъ помоли ся Господеви, и исцѣлить тя, отъложи прѣгрѣшения и управи руку, и отъ всякого грѣха очисти срдьце.


Бояштеи ся Господа, вѣруйте ему — и не отъпадеть мьзда ваша.


Бояштеи ся Господа надѣйте ся на благая, възьрите на пьрвыя роды и видите: кто вѣровавъ Господеви, постыдѣся? или кто, пребы въ страсѣ Его — оставленъ бысть? или къто призъва и´ — и прѣзьрѣнъ бысть? — зане штедръ и милостивъ Господь и оставить грѣхы, и спасаеть въ врѣмя печали.


Горе грѣшьнику, находяштю на два пути.


Горе сьрдьцю, ослаблену, яко не вѣруеть.


Горе вамъ, погубивъшиимъ трьпение — и чьто сътворите, егда посѣтить Господь?


Бояштеи ся Господа и не противять ся глаголомъ Его и прѣдъ Нимь съмѣрять душа своя.


Да въпадемъ ся въ руцѣ Господни, а не въ руцѣ чловѣкъ: яко величие Его, тако и милость Его.


Мене, отьця, послушайте, чада, и сице творите — да съпасете ся.


Не прѣрѣкуй противу истинѣ и о ненаказаньи своемь срамляй ся.


Не постыди ся исповѣдати грѣхы своя, и не стани противу быстринѣ рѣчьнѣй, и не покори себе мужю безумьну, и не обини ся лиця сильнааго. До съмрьти противи ся по истинѣ, и Господь Богъ побореть по тебѣ.


Не рьци: «Много съгрѣшихъ, и чьто ми бысть?» — Господь бо тьрпѣливъ есть и оцѣштение бестраха не буди приложити грѣхы на гръхы; и не рьци: «Штедрота Его мънога есть, и мъножьство грѣхъ моихъ оцѣстить» — милость бо и гнѣвъ у него есть, и на грѣшьницѣхъ прѣстанеть ярость Его.


Не буди скоръ языкъмь своимь, и лѣнивъ и слабъ въ дѣлѣхъ своихъ.


Не буди яко львъ въ дому своемь и величяя ся въ рабѣхъ своихъ.


Не буди рука твоя простьрта на възятие, а на даяние съгъбена.


Не належи имъньи своемь и не рьци: довъльно ми есть.


Не ходи въ слѣдъ душа своея и не рьци: «Кто мя прѣможеть?» — Господь бо мьстяй мьстить ти.


Не жьди обратити ся къ Богу и не отълагай дьнь отъ дне, напрасно бо изидеть гнѣвъ Господень, и въ врѣмя мьсти погыбнеши.


Не належи имѣньи неправьдьныихъ, никакояже ти польза сътворить въ днь наведения.


Не ходи вьсяцѣмь путьмь съ грѣшьникъмь и дъвоязычьникъмь.


Буди утвьрженъ въ разумѣ своемь, и едино буди слово твое.


Буди скоръ въ послушянии своемь, длъготьрпѣниемь отъвѣштавай отъвѣтъ, аште есть въ тебѣ разумъ — то отъвѣштяй искрьнюму, аште ли же нѣсть — то рука твоя буди на устѣхъ твоихъ: яко слава и бештьстие — въ бесѣдѣ и языкъ человѣчь — падение ему есть.


Не слови шьпътникъ и языкъмь своимь не лукуй, зазоръ бо зълъ на иноязычьнѣмь.


О велицѣ и о малѣ не разумѣвай, и въ друга мѣсто не буди врагъ: имя бо лукаво поношение наслѣдить, тако и грѣшьный и дъвоязычыи.


Душя лукава погубить сътворьшааго и´, и радости врагомъ своимъ сътворить.


Грътанъ сладъкъ умножить другы, и языкъ доброглаголивъ умъножить добру бесѣду.


Съмиряюштии ся съ тобою да будуть мнози, съвѣтьници же твои — одинъ отъ тысушть.


Аште сътвориши друга, то въ напастьхъ си и сътвори и, и не скоро увѣри ся ему.


Есть бо другъ въ врѣмя радости и не прѣбудеть въ днь печали твоея: и отъ другъ прѣмѣнуя ся и бывая врагъ, и сваръ поношения твоего отъкрыеть.


И есть другъ, тряпезамъ обьштьникъ, и не прѣбудеть въ днь скърби ти, а и въ добрѣ твоемь будеть якоже и ты, и на рабы твоя простьретъ ся, а аште съмѣренъ будеши, то и на тя будеть, и отъ лиця твоего съкрыеться. Отъ другъ своихъ отълучи ся и отъ другъ своихъ вънимай.


Другъ вѣрьнъ — кровъ крѣпъкъ, обрѣтый же его обрѣте съкровиште: другъ вѣрьнъ — утѣха житию.


Бояштеи ся Господа обряштють его.


Чядо, отъ уности своея избери наказание и до сѣдины обряштеши мудрость.


Якоже оряй и якоже сѣяй, тако приступи къ ней и жиди благыихъ плодъ ея.


Въ дѣланьи бо ея мало потрудиши ся и скоро имаши ясти отъ житъ ея благая.


Прѣмудрость бо имя ея есть, и не многыимъ есть явлена.


Слыши, чадо, и сътвори волю мою, и не отъверзи съвѣта моего, и въведи нозѣ свои въ пута ея, и въ гривьну ея — выю свою, подъложи рамо свое и поноси ю — и да не будуть узъкы узы ея.


Вьсею душею своею приступи къ ней, и вьсею силою своею съблюди пути ея, ислѣди и изишти и познана ти будеть, и самъ ся за ню не оставиши, напослѣдъкъ бо обрящеши покой ея, и обратить ти ся на веселие. И будуть ти пута ея на покровъ крѣпости, и гривьны ея на одѣние славы, красота бо злата есть на ней, и узы ея — извитье камене драгааго.


Въ одеждю славы облѣчеши ся ею и вѣньць радости възложиши на ся.


Аште въсхоштеши, чадо, наказанъ будеши, и аще въдаси душю свою — то разумьнъ будеши, и аште възлюбиши слышяти — то поживеши, и аште приклониши ухо свое — то мудръ будеши.


Чадо, въ мъножьствѣ старьць станн и аште къто е прѣмудръ, томь ся прилѣпи, вьсяку повѣсть въсхочи слышяти, и притъчя разума не убѣжить тебе.


Яште узьриши разумива, то утрьнюй къ нему, и степени двьрий его да тьреть нога твоя.


Не твори зъла, да не постигнеть тебе зъло, отъступи отъ неправьды и уклонить ся отъ тебе.


Сыне, не сѣй на браздахъ неправьды — и не пожьнеши ихъ седмерицею.


Не проси у Господа владычьства, ни у князя сѣдалища славьна.


Не оправьдай себе прѣдъ Богъмь и паче цесаря не прѣмудряй ся.


Не ишти да буди судии, еда не мошти начьнеши неправьды отълучити, еда како убоиши ся отъ лица сильнааго и положиши блазнъ въ правости своеи.


Не съгрѣшай въ мъножьствѣ граду, ни низъложи себе въ народѣ.


Не сътвори дъвоици грѣха — в одинѣмъ бо повиньнъ будеши.


Не ругай ся чловѣку въ горести душя его сушти: есть бо съмѣряяй и въносяй.


Не глаголи на брата неправьды, ни другу того сътвори, еже ти себѣ не <хоштеши>.


Не въсхотѣи лъгати вьсякоя лъжа, воиньство бо ея не благо.


Не примѣшай себе множьства грѣшьникъ, помяни, яко гнѣвъ Господень не замьдлить.


Не измѣни друга различия дѣля, ни брата приснааго злата дѣля и камене драгааго.


Не лиши ся жены мудры и благы: благодѣть бо ея есть паче злата.


Не озълоби раба, дѣлаюшта въ истину, ни наимьника, дѣлаюшта душею своею.


Раба разумива да любить душя твоя и не лиши его свободы.


Су ли ти чада, то наказай я и прѣклони отъ уности выя ихъ.


Су ли ти дъштери, то вънимай тѣлесьмъ ихъ и не утишяй к нимъ лиця своего.


Въдай дъштерь — и будеши съвьршилъ дѣло велико, и мужеви разумиву въдай ю.


Е ли ти жена душевьна, то не изгони ея, и ненавидяшти тебе — не вѣруй еи.


Вьсѣмь сьрдьцьмь своимь прослави отьця своего, и матерьня болѣзни не забуди, помяни, яко тѣма рожденъ еси, ничьто има въздалъ еси, якоже та тебѣ.


Вьсею душею своею работай Господеви, иереомъ его покаряйся; вьсею душею своею възлюби Сътворьшааго тя и служитель его не оставляй.


Бой ся Господа и прослави иерѣя, и дай часть его, якоже ти есть заповѣдалъ Господь начатъкы о съгрѣшениихъ и жьртву святыня. Ништиимъ простьри руку свою, да съвьршить ся благословление и благодать даяния прѣдъ вьсяцѣмъ живъмъ.


И надъ мрьтвьци не възбрани благодѣти и не лиши ся отъ плачюштиихъ ся, и съ желѣюштиими сѣтуй и не лиши ся посѣштяющихъ, — сими бо възлюбленъ будеши.


Въ всѣхъ словесьхъ своихъ поминай послѣдьняя своя и Судъ страшьный — и въ вѣкы не съгрѣшиши.


Не свари ся съ чловѣкъмь сильнъмъ, еда како въпадеши въ руцѣ его.


Не тишти ся с чловѣкъмь сильнъмь, еда како отягьчить ти мѣру: многы бо погубило есть злато, и сърдьца нъ на земъ уклонило.


Не свари ся съ чловѣкъмь язычьныъмъ, и не накладай на огнь его дровъ.


Не играй съ ненаказаныимь — да не приимуть бештьстия прадѣди твои.


Не безъчьствуй чловѣка въ старости его: и отъ насъ бо състарѣются.


Не радуй ся о умьръшиихъ, помяни, яко вьси умираемъ.


Не прѣзьри повѣстий мудрыихъ и въ притъчахъ ихъ живи, яко отъ нихъ навыкнеши наказание и послужиши вельможамъ.


Не отъступай отъ повѣстий старьчь, и ти бо навъкли суть отъ отьць своихъ, да навыкнеши отъ нихъ и ты разуму, и въ врѣмя подобьно въдаяти отвѣтъ.


Не дай чловѣку крѣпльшу тебе въ заимъ, аште ли въдаси бо ему въ заимъ — то будеши яко и погубивъ е.


Не поручяй ся выше силы своея, и аште поручиши ся, то пьци ся, яко и въдаяи.


Не свари ся съ судиею по прежѣ бо судять ему.


О звании сильныихъ


Егда тя призоветь сильный — то отъступай, и егда паче призоветь тя — то не нападай, да не отъринеши себе, и не стани далече — да не забъвенъ будеши.


Не належи равьнъ быти съ нимь и не вѣруй мъногыимь словесьмъ его, мъногою бо бесѣдою искусить тя; и яко смѣяти ся испытаеть тя, съблюди и вънимай вельми, яко съ падениемь своимь ходиши.


Богатый бо колѣбля ся утвьржяеть ся другы, убогый же съпадъ ся пориновенъ будеть другъ его.


Богату съблазнивъшу ся, мънози заступници и глаголы неиздреченьныими оправьдять и.


Убогъй же съблазни ся — и припрѣтиша ему, и извѣшта разумъ — и не дашя ему мѣста.


Мързость гърдому — съмѣрение, такожде и же мьрзость богатуму — убогын.


Богатый възглагола — и вьси умълкоша, и слово его възнесошя до облакъ, убогый же възглагола — и вьси рекоша: «Чьто сь есть?» — и аште потъкнеть ся, въздринуть и.


Добро есть богатьство, въ немьже нѣсть грѣха, а зъло есть ништета въ устѣхъ нечьстиваго.


Чловѣку завидьливу нелѣпо е богатьство: ниже есть себѣ зълъ, иному добръ будеть? Возвесели ся въ имѣнии своем?


Завидьливу у себя нѣсть зълѣйша, и се въздание зълобѣ его: аште и добро сътворить, то забывъ ся творить, и на послѣдъкъ изнесеть зълобу свою.


Око лихоимьця не насытить доръсти, и обида лукавааго исушаеть душю его.


Око лукаво завидьливо о хлѣбѣ, и скудьно на тряпезѣ своей.


Нѣсть веселия паче радости срдьчьныя, луче есть съмьрть паче живота горька.


Льсти душю свою веселиемь и тѣши сьрдьце свое, и печаль далече отърини отъ себе — да не въскорѣ състарѣеши ся.


Красьна есть милостини въ врѣмя скърби, якоже и облаци дъждевьнии въ время ведра.


Братия и помошть въ врѣмя скърби, и паче обоего — милостыни избавить. Имѣние и крѣпость възносить сьрдьце, обаче обоего — страхъ Господень.


<...>


О вьсякомь дѣлѣ буди бъдръ, и вьсякъ недугъ не приступить къ тебѣ.


Чядо, въ животѣ своемь искуси душу свою и виждь, чьто ей есть зъло и не дажь ей: не ключить бо ся вьсе вьсѣмь, не вьсяка душя въ всемь благоволить. И не прѣсыштяй ся въ вьсякой пишти и не разливай ся на различьнѣ брашьнѣ.


Въ мнозѣ бо брашьнѣ недугъ бываеть и прѣсыщение до кручины доидеть, прѣсыштениемь бо мнози умьроша — помняй же се, приложить ся животѣ.


Нѣсть убо добро не хранити ся отъ всякого суда.


Чядо, якоже имаши добро сътвори себѣ и приношения Богу приноси достойно, помяни, яко съмьрть не замьдьлить, и завѣтъ адовъ не показнъ бысть.


Даже не умьреши, добро сътвори другу и по силѣ своей простьри руку, и даждь убогыимъ по силѣ своей.


Не лиши ся добра, и чясть добра не минеть тебе; и не инѣмъ ли оставиши тяжяние свое, и труды твоя на раздѣление жрѣбия, яко нѣсть въ адѣ искати пиштя?


Чядо, не люби множьства неключима и не весели ся о сынъхъ ненаказаныихъ — рекъше нечьстивыихъ; аште и умъножать ся. Не весели ся о нихъ, аште нѣсть страха Господня съ ними. Не вѣруй животу ихъ, въздыхание бо и плачь невидимъ — и вънезапу коньчину ихъ разумѣеши.


Луче бо е одинъ, нежели тысяшти, и умрети добрѣе бештядъ, нежели имѣти чада невѣрьна. Оть единого бо разумива уселить ся градъ, колѣно же безаконьныихъ опустѣеть: мъного сицего видѣ око мое.


Чловѣкъ мудръ въ всемь угодить, и въ дни грѣха уклонить ся съгрѣшения, вьсякъ разумивый познаеть мудрость.


Разумьнии словесы ти умудришя ся и удрьжашя притьчя испытьны.


Дѣлатель пияница не обогатѣеть.


Медъ и жены отворять разумьныя, и прилѣпляяй ся любодѣицяхъ дьрзѣи будетъ.


Слыша ли слово тайно — да умьреть съ тобою, и не всякому словеси вѣру емли.


И одѣние мужя, и смьяние зубъ, и ступание чловѣка възвѣстить яже о немь.


Есть мълчя обрѣтая ся мудръ, есть другый ненавидимъ многою бесѣдою, и есть мълча не имать бо отъвѣта.


Чловеѣкъ мудръ умълчить до врѣмене, и умъножяй словеса мьрзъкъ будеть, гърдяй ся — възненавидѣнъ будеть.


Даяние безумьнааго не сътворить пользя никоеяже: мало бо въдасть, а мъного испоносить.


Поплъзение отъ земля добрѣе паче, нежели от языка.


Усты безумьнааго отъвьржена будеть притъчя, не речеть бо ея въ время свое.


Порокъ зълъ чловѣку лъжа, и въ устѣхъ ненаказаныихъ присно будеть.


Уне е тать, неже лъжя присно, оба же пагубу наслѣдуета.


Мьзда и дарове ослѣпляють очи мудрыихъ, да видяштеи не видять.


Студъ отьцю о ненаказании рожденааго отъ него.


Дъшти же на умиление будеть, дъшти мудра почьстить мужя своего.


Отьца и мужя посрамить дьрзая, и отъ обою прииметь бещьстие.


Надъ мьртвыимь плачи ся — отъиде бо свѣта, и безумьнааго плачи ся — иштезе бо отъ него разумъ.


Вьргый на пътицѣ камень отъгонить ѣ, тако же иже поносить другу своему — разорить дружьбу.


За друга аште отъвьрзеши уста — не стыди ся, есть бо съмѣрение.


Не кльни ся именьмь святого: чловѣкъ кльныи ся мъного испълнить ся безакония, и не отъиметь ся отъ дому его рана, и аште съгрѣшить — грѣхъ его на немь.


Чловѣкъ, сълазя отъ одра своего, глаголя въ души своеи: «Кто мя видить? — и стѣны застоять мя, и никътоже мене видить, яко и крыю ся грѣхъ моихъ, — и не въспомянеть Вьшьнии». И почи чловѣчьскѣ страхъ его. И не разумѣ, яко очи Господни — тьмами есть свѣтьлѣйше сълньця, призирающи на вься пути чловѣчьскыя и съматряюшти въ тайныхъ мѣстѣхъ, и разумѣють оставльшеи, яко ничьтоже луче страха Господня, и ничьтоже слаже, еже вънимати заповьдѣмъ Господнямъ.


Стыди ся отьця и матери — блудъмь, сильнааго и властелина — о лъжи, судия и кънязя — о съгрѣшеньи, събора и людии — о безаконии, обьштьника и друга — о неправьдѣ, мѣста, на немьже живеши, — о татьбѣ и правьды Божия и завѣта Его.


Храни ся отъ словесъ поносьныихъ на другы, и не поноси ти давъшу, и не стыди ся о сихъ.


И на судѣ не оправьдай нечьстива.


О дьрзости


Съ дьрзъмь не ходи на путь — да не въстанеть на тя, тъ бо сътворить по силѣ своей, и въ неразумьи его погынеши.


Съ яръмь не свари ся и не ходи с нимь сквозѣ пустыню, предъ очима бо его кръвь яко ничьтоже есть, и идеже не будеть помошти, то ту и низложить тя.


Съ уродивыимъ свѣта не твори, не можеть бо словесе дьржяти.


Прѣдъ чюждиими не сътвори ничьто же тайна: не вѣси бо, чьто ти сътворять.


Не являй вьсякому чловѣку сьрдьца своего, да не възнесеть ти хвалы.


Не даждь женѣ душя своея, наступити ей на крѣпость твою.


Не сърѣтай жены блудьниця, да не како въпадеши въ сѣти ея.


Дѣвы не съматряй, еда како съблазниши ся въ опитимияхъ ея.


Не дажь блудьницамъ душя своея, да не погубиши наслѣдия своего.


Отъврати очи свои отъ жены красьны и не глядаи чужея доброты, въ добротѣ бо женьскѣй мнози заблудишя и похоть отъ нея, яко огнь разгараеть ся.


Съ мужатицею отинудь не посѣди и не побесѣдуй съ нею въ винѣ: еда како уклонить ся душя твоя на ню — и духъмь своимь поплъзнеши ся въ пагубу зълѣ.


Не рьвьнуй славѣ грѣшьника: не вѣси бо, како будеть раздрушение его.


Не оставляй старааго друга: новый бо нѣсть тъчьнъ ему.


И съ мудрыими съвѣщавай, и съ разумьныими буди размышление твои, и вься повѣсти твоя въ законѣ вышьняаго.


Мужи правьдьни да обѣдають съ тобою, и въ страсѣ Господни буди похвала твоя.


Прѣмудръ судии накажеть луди своя, и владычьство разумивааго учинено будеть; и акоже будеть судии людьмъ своимъ, такъ же и слугы его.


<...>


Не дрьжи гнѣва на ближьняаго своего, и не сътвори ничьсоже въ дѣлѣхъ досяждения; възненавидѣна прѣдъ Богъмь и чловѣкы гърдыни, и отъ обоихъ съгрѣшить неправьда.


<...>


Неправо есть укаряти убога разумива, и неподобьно есть славити мужя грѣшьна.


Самъ испьрва сътвори чловѣка и остави и въ руцѣ мысли своея. Иште хочеши — съблюдеши заповѣди, и вѣру сътвориши благоволения.


Прѣдъложилъ ти огня и воду: на неже аште хочеши — простьреши руку.


Прѣдъ чловѣкъмь животъ и съмьрть, и еже аште изволить — дасть ся ему: яко многа прѣмудрость Господня.


Крѣпъкъ силою и зьряй вьсего, и очи Его на бояштиихъ ся его, и Тъ познаеть вьсяко дѣло чловѣчьско.


Не заповѣдалъ ни одиному же бештьствовати, и не дасть ослабы ни единому же съгрѣшати.


Обраштая ся къ Богу, огрени ся грѣха, и отъврати ся отъ неправьды, и зѣло възньнавиди мьрзость.


Пьрвѣе даже въ недугъ не въпадеши съмѣри себе, и въ врѣмя грѣхъ обрати ся къ Господу.


И не замьдьли въздати молитву въ врѣмя, и уготови себе и не буди, яко чловѣкъ, искушая Бога, помяни гнѣвъ въ дьнь съконьчания своего.


Добро есть обличати, нежели ярити ся.


Обличи друга: мъногашьды бо бываеть клевета; и не вьсякому словеси вѣру емли.


Словеса притъчьная


Прѣмудрыи словесы прѣдъведеть ся, и чловѣкъ мудръ годѣ будеть вельможямъ.


Луче чловѣкъ, съкрывая буесть свою, нежели съкрывая мудрость свою.


<...>


Познанъ есть издалечя сильный языкъмь своимь.


Разумивый же вѣсть, въ чемь ся поплъзаеть.


Сьрдьце буяго яко съсудъ утьлъ: вьсякого разума не удьрьжить.


Слово мудро аште услышить разумивый, въсъхвалить е и къ нему приложить.


Боголишивый же смѣхъмь възнесеть гласъ свои, мужь же мудръ одъва осклабить ся.


Осквьрняеть свою душу шъпътьникъ.


Якоже сълѣпляй съсудъ изломленъ, такоже учяий безумьнааго.


Иже повѣдаеть безумьному — и на коньци речеть: «Чьто бѣ?»


Дьвѣ вешти умножаеть грѣхы, и третия — идеть гнѣвъ.


О женахъ зълыихъ и добрыихъ. Мала есть вься зълоба противу зълобѣ женьскѣй, жрѣбий грѣшьника да испадеть на ню.


Жена лукава — язва сьрдьчьная.


Отъ жены начятъкъ грѣху — и тою вьси умираемъ.


Не даждь женѣ дрьзновения на тя глаголати, аште не ходить подъ рукою ти, отъсѣци ю отъ плъти своея.


Жены добры блаженъ есть мужь ея, и число днии его сугубо.


Жена добля веселить мужя своего, и лѣта его испълнить миръмь.


<...>


Жену мудру не удобь обрѣсти.


Въ женахъ рѣдъко обрящеши истину.


О женѣ лукавѣ. Волю жити съ львъмь, неже съ женою лукавою.


Лукавьство жены измѣняеть зракъ ея, и посупляеть лице свое.


<...>


Якоже емляй ся за стѣнь и гоняй вѣтры, такоже емляй вѣру съномъ.


Духъ бояштиихъ ся Господа поживеть, надежда бо ихъ на Спасаюштааго я, бои ся Господа ничимьже постыдить ся, очи бо Господьни на бояштяя ся Его.


Благословление Господьне еже отъступити отъ грѣхъ, и оцѣштение еже отъступити отъ неправьды.


Приносяй ся жьртву отъ неправьды, приношение его небрѣгомо есть, ни множьствъмь жьрьтвъ не отьпустить ся грѣхъ.


Якоже закаляй сына прѣдъ отьцьмь его, тако приносяй жрътву отъ имѣния убогыихъ.


Хлѣбъ бо — плъть ихъ, животъ убо ихъ, лишяяй же его чловѣкъ кръвь проливаяй есть.


Якоже проливаяй кръвь, тако же удьржавый мьзду наимьника.


О десятинѣ. Не яви ся прѣдъ Господьмь тъшть — вьсе бо се есть заповѣди ради: приношение правьдьнааго мастить олътаря и благоухания его прѣдъ Вышьнимъ.


Жьртва мужа правьдива благоприятьна, и память его не забъвена будеть: окомь благомь прослави Господа, и не умали начатъка отъ руку своею.


<...>


Дажь вышьнему подаяния Его, яко Господь въздаяй есть, и седмерицею въздасть ти.


<...>


О златолюбьци. Любяии злато не оправдять ся, и любяй растьлѣюштяя самъ насытить ся: мънози съпадоша злата дѣля и бысть пагуба ихъ прямо лицу ихъ.


Блаженъ богатый иже обрѣте ся бес порока и иже въ слѣдъ злата не иде; къто сь есть — да блажимъ его, сътворилъ бо есть дивьная въ лудьхъ своихъ.


Къто искушенъ имъ бысть и съвьршилъ ся — и да будеть на похваление.


Къто бы моглъ прѣступьникъ быти и не прѣступи, и зло сътворити, и не сътворилъ — да утвьрьдять ся благая его и милостыни его исповѣсть цьркы святая.


Бояштааго ся Господа не съряштеть зъло, аште ли въ напасть въпадеть, то пакы изьметь его.


Чловѣкъ разумивъ вѣру иметь закону и по Христовамъ заповѣдьмъ ходить, и законъ его вѣрьнъ есть.


Боляре и судия славьни суть, и нѣсть ихъ ни единъ же болии боящааго ся Господа.


Рабу разумиву свободы поработають.


Не прѣмудряй ся, творя дѣло, и не слави ся въ врѣмя тугы.


У друга подъзираюштааго тя и у врага не повѣдай съвѣта.


<...>


Отъкрываяяй таину погубилъ есть вѣру и не обряштьть друга противу души своей.


<...>


Мудрость съмѣренааго възнесеть главу его и посредѣ вельможь посадить и´.


Пьрвѣе даже не слышиши — не отъвѣштявай, и не вълагай ся въ срѣду бесѣды, и на съвѣтѣ грѣшьныихъ не сѣдай.


<...>


И чяды своими познанъ будеть мужь.


И не всякого чловѣка въведи въ домъ свой: блюди ся зълодѣя, зло бо съдѣваеть.


<...>


Егда въ добрѣ будеть мужь, то врази его въ печяли будуть.


И не емли вѣры врагомъ своимъ въ вѣкы.


И якоже бо мѣдь обръжявѣеть, тако и злоба его; и аште и съмѣрить ся и поидеть поникъ, постави душу свою и храни ся оть него — и будеши ему, яко очиштено зьрцяло.


Не постави его у себя, да не въздривъ тя станеть на мѣстѣ твоемь. Не постави его одесную себе, да не поиштеть сѣдалиштя твоего, — и напослѣдъкъ разумѣеши словеса моя и о глаголѣхъ моихъ умилиши ся.


Устьнама своима усладить тя врагъ, а сьрдьцьмь своимь съвѣтуеть въринути тя въ ровъ.


Очима своима просльзить ся врагъ, и егда обряштеть время — не насытить ся отъ кръви.


Даште обряштеть тя зъло, то ту его обряштеши пьрвѣе себе, и яко помагая подъразить пятѣ твои, главою своею покываеть и въсплещеть рукама своима, и много пошьпъчеть, и измѣнить лице свое.


Беремене паче себе не въздвижи, и съ крѣплѣшиимъ себе и съ богатѣйшимъ не приобьштай ся: кое бо приобьштение гърньцю съ котьлъмь — тъ бо приразить ся и съкрушить ся.


Богатый, обиду сътворивъ, и самъ прогнѣваеть ся, убогый же, обидимъ, и самъ примолить ся. Аште ли имаше, то поживеть съ тобою, аште ли не имаши — то отъльстить тя отъ себе, и въсмѣеть ти ся, и възглаголеть ти добрѣ, и речеть: «Ти е ли ти, чьто трѣбѣ?» — и посрами тя борошьнъмь своимь, дондеже не тъштить тя дъвоици, и напослѣдъкъ поругаеть ти ся шютомь, узьрить тя — и оставить тя и главою своею покываеть на тя.


Вънимай, сыну мой, и не забуди, да не съмѣриши ся въ веселии своемь.


О меду. Въ меду не мужай ся, мъногы бо погубилъ медъ. Горесть души мъного пиемъ медъ съ гнѣвъмь и съ клеветою зълѣ.


Въ пирѣ меда не облыгай ближьняаго, и не сърини его въ веселии его.


Старѣйшиною ли тя поставишя, то не възноси ся, буди въ нихъ яко единъ отъ нихъ.


Идеже послушяние будеть — не изнеси бесѣды, и без ума въ пирѣ не мудри ся, буди якоже вѣды и мълчя.


Посредѣ вельможь не равьнъ ся твори, и иному не глаголюштю не зѣло прилежи, мужь бе съвѣтливъ не прѣзрить размышления.


Бе-съвѣта не сътвори ничьсоже, и егда сътвориши — не раскай ся.


Не съвѣщай съ подъзираюштиими тя, и отъ искушяюштиихъ тя съкрый съвѣтъ.


Не съвѣштавай съ страшивъмъ о брани, съ купьцьмь о приложеньи и съ купуюштиими о купли, и съ завидьливъмь о похвалении, и съ несмилостивыимь о помилованьи, и съ рабъмь лѣнивъмь о мънозѣ дѣланьи, — не наложи на сия о всякомь съвѣштяньи.


Съ мужьмь благовѣрьномь буди, егоже аште познаеши съблудаюшта заповѣди Господня: и аште съгрѣшиши — поболить съ тобою, и съвѣта сьрдьчьнааго поставить.


Есть мужь съмысльнъ и многомъ казатель, и своей души есть неклучимъ.


И есть чловѣкъ мудръ своей души, и плодъ разума его въ устѣхъ вѣрьнъ.


Мужь мудръ люди своя накажеть.


О мьрьтвьцихъ. Чядо, надъ мрьтвьцьмь источи сльзы: и якоже зълѣ стражя, начьни плачь, и якоже достоить съкрый тѣло его, и не прѣзьри погребения его.


Горькъ сътвори плачь и рыдание дьнь единъ или дъва хуления ради: отъ печяли бо съмьрть бываеть, и печаль сьрдьчьная съломить крѣпость.


Помяни уставъ, яко и сице твой: «Мьнѣ — заутра, а тебѣ — дьньсъ».


Въспомяни ся о немь въ исходѣ душя его и утѣши ся, въ печяли бо и въ плачи не сътвориши ползя ему никоеяже.


Сьрдьце свое дажь утрьневати къ Господу, сътворьшууму тя, и прѣдъ Вышьниимь помоли ся, и отъврьзи уста своя на молитву; и о грѣсѣхъ своихъ помоли ся, и убога помилуй.


Печаль велия испьрва съзъдана бысть вьсякому чловѣку.


Имѣние неправьдьныихъ яко рѣка исхънеть.


Чяда грѣшьныихъ мрьзъка будуть живуштя съ притъчями нечьстивыихъ.


Чядъ грѣшьныихъ наслѣдие погынеть и съ сѣменьмь ихъ будеть поношение.


О отьци нечьстивѣ зазьрять чяда, яко его ради приемлють поношение. Чада грѣшьныихъ не укоренять ся.


О чьсти родитьлъ. Господь прославилъ отьця о чядѣхъ, и судъ матерьнь утвьрдилъ есть о чядѣхъ.


Чьтый отьця оцѣсти грѣхы, и якоже богатяй ся прославить матерь свою.


Чьтый отьця възвеселить ся о чядѣхъ, и въ дьнь мольбы своея послушянъ будеть.


Прославляяй отьця длъгы дьни сътворить, и послушяяй Господа покоить матерь свою, и ту же владыкама поработаеть ражьшима его: дѣлъмь и словъмь чьти отьца своего, да наидеть ти благословление отъ него, благословление бо отьче утвьрьжяеть домы чядомъ, клятва же матерьня искореняеть до основания.


Не слави ся въ бештьстьи отьця своего, нѣсть бо ти слава къ бештьстьи, нъ слава чловѣку отъ чьсти отьця своего, и поношение чадомъ мати въ беславьи.


Чадо, заступи въ старость отьця своего, и не оскърби его въ животѣ его, и аште изумляеть ся — то не зазри емь и не укори его вьсею крѣпостью своею.


Милостыни бо отьчя не забъвена бываеть — и въ грѣхъ мѣсто привъзиждеть ти ся, и в дьнь печяли твоея въспомянеть ти ся, яко угъ на мразъ, тако растають ся грѣси твои.


Коль хульнъ оставлий отьця своего и проклятъ Богьмь раздражаяй матерь свою.


Чядо, лѣта своя съ кротостию прѣпровожяй — и чловѣкомъ възлюбленъ будеши.


<...>


Огнь поляшть вода угасить, а милостыни оцѣстить грѣхы.


Чядо, жита ништааго не лиши и не мини очью просьливу.


Душя алчушта не оскърби, и не разгнѣвай мужя въ нищетѣ его.


Сьрьдця разгнѣвана не прѣвъзмути и не мимо неси даяния трѣбуюштааго.


Раба скърбяштя не отърѣй и не отъврати лиця своего отъ ништа.


И отрѣбуюштааго не отъврати очью.


Не дажь мѣста чловѣку кляти тя: кльнуштюуму бо тя въ горести душя его сушти — мольбу его услышить Сътворивый его.


<…>


Прѣмудрости похвала


Прѣмудрость похвалить душю свою и посрѣдѣ людий своихъ похвалить ся и въ цьркъви вышьняаго уста своя отъвьрьзеть.


<...>


<Мудрость> трьми украсихъ ся и есмь красьна: прѣдъ Богомь и чловѣкы; лубъвь ближьнихъ и мужя, на селѣ тяжяштя; три же норовы възненавидѣ душя моя, и зѣло ми мьрзить животъ ихъ: убога хупава, и богата лъжива, и старца, умаляюштя ся разумъмь своимь — егоже въ уности не събьралъ еси, то како можеши обрѣсти въ старости своей?


<...>


Святого Василия, како подобаеть чловѣку быти[6]


Лѣпо есть чловѣку имѣти паче вьсего жития — да не прилежить имѣньи зѣло, нъ тѣлеси въздьржяние, уДобрение норову, гласу умиление и удобрение, ѣдение и питие без говора съ удьржяниемь.


Прѣдъ старьци — мълчяние, прѣдъ мудрыими — послушяние, съ тъчьныими любъвь имѣти, съ мьньшиими — лубъвьное съвѣщание.


Отъ плътьскыихъ и любосластьнынхъ вештий бѣгати, мало глаголати, а множѣе разумѣвати, не дьрзу быти словъмь, ни прѣрѣковати въ людьхъ.


Не скоро въ смѣхъ въпадати, соромяживу быти, долу очи имѣти, а не горѣ, не противу отъвѣщавати.


Послушьливу быти до съмьрти, тружяти ся до съмьрти, поминати присно страшьное и въторое пришьствие и дьнь съмьртьный.


О надежди радовати ся, молити ся непрѣстаньно, при вьсемь Бога хвалити.


Въ скърбьхъ тьрпѣти, къ всѣмъ съмѣрену быти, величяния бѣгати, говѣину быти.


Блюсти сьрдьце отъ помыслъ зълыихъ, събирати имѣние на небесьхъ, законъ хоронити, любити Господа вьсѣмь сьрдьцьмь и ближьняаго, яко самъ ся.


И самому ся испытати о помыслѣхъ и о дѣлѣхъ по вся дьни.


Не оплитати ся лихыми рѣчьми и не искати жития лѣнивыихъ, нъ тъкъмо подражяти я святыихъ отьць.


Радовати ся съ исправльшими доброноровие и не завидѣти, съ стражуштими страдати и съ плачюштиими зѣло плакати ся.


Осужену быти неже осудити, ниже поносити обраштяюшту ся отъ грѣхъ.


Николиже себе правьдьна творити, нъ грѣшьника себе имѣти прѣдъ Богьмь и чловѣкы.


Учити ненаказаныя, увѣштати малодушьныя, служити больньшъ, ногы святыихъ умывати.


Страньныихъ и братолубьи прилежяти, съ единовѣрьныими миръ имѣти.


Еретикъ чловѣкъ отъвраштяти ся, книгы прѣданыя почитати, а въ съкръвеныя отинудь не приницяти.


О Отьци и Сынѣ и Святѣмь Дусѣ не пытати, нъ единосуштьну святую Троицу съ дрьзновениемь глаголати.


Крьштяти ся есть лѣпо, якоже прияхомъ и не кляти ся отинудь, и не даяти сребра своего въ лихву, ни иного ничьсоже на умножение пиштя.


Бегай пияньства и отъ печалии жития сего, не бесѣдуй луками отинудь ни о комь же глаголати.


И никакоже послушяти клеветания, нъ вьсе съ испытаниемь, никомуже скоро яти вѣры.


Не томи ся гнѣвъмь, не быти дьржиму похотьу, не без ума гнѣвати ся на ближьняго.


Сълньце да не заидеть о гнѣвѣ вашемь. Не дьржяти гнѣва ни на когоже, не въздати зъла на зло, ни клеветы за клевету.


Нъ паче похулену быти, неже хулити, обидиму быти, а не обидѣти, отъштетити ся, а не отъштетити.


Паче же вьсего достоить чловѣку въздьржяти ся отъ бесѣдъ женьскыихъ и срамьныихъ словесъ, медъ бо и жены отъвраштяють и съмысльныя.


Въ заповѣди не сътужити ся, нъ мьзды и похвалы отъ Него чяяти и вѣчьныя жизни желати и прияти.


Имѣй Бога прѣдъ очима въину: яко сыну отъ вьсего сьрдьця и крѣпости и разума лубити Бога, и яко рабу — бояти ся, сумьнѣти и служити Ему.


Страхъмь и трепетъмь спасение себѣ съдѣвати, духъмь горѣти и тешти не лѣняшти ся, обълъчену быти въ оружие Святааго Духа.


И бороти ся съ врагъмь въ изнеможени плъти и въ ништетѣ душя, и вьсе повелѣние творити, и непотрѣбьна себе глаголати, и благодарити Бога.


И ничьсоже съ завистью творити, и чловѣкоугождения бѣгай, зане Богъ расыпа кости чловѣкоугодьникъ, и не хвалити ся отинудь.


Ни похвалы себѣ глаголати, ни иному хваляшту послушяти, вътайнѣ вьсе творити, и не на видѣние чловѣкомъ творити, нъ тъкмо отъ Бога хвалы и милости просити.


Помышляти прѣшьствие отъсуду, приготованая благая правьдьныимъ, такоже уготованый огнь дияволу и ангеломъ его.


По вьсему и апостольское слово помьнѣти, яко не достоины страсти сего врѣмене противу будущимъ глаголати ся въ насъ, и съ Давыдъмь глаголати: «Храняштиимъ заповѣди Его — въздание много», и вѣньци мнози — правьдьныимъ, вѣчьнии крови, жизнь бес коньця, радость неизглаголанная отъ Отьця и Сына и Святого Духа.


Съ цьсари и патриархы, съ пророкы и апостолы и мученикы, и съ вьсѣми угождьшиими съ нимиже обрѣсти потъштим ся о Христѣ Исусѣ, Господи нашемь, Емуже славы ныня и присно и въ вѣкы вѣкомъ.


Ксенофонта, еже глагола къ сынома своима[7]


Азъ, чядѣ, реку вама, чловѣчя жития отити хоштю. Вѣста бо, како въ житии семь жихъ без лукы, како отъ вьсѣхъ чьстьнъ бѣхъ и лубимъ не сана ради велика, нъ норовъмь великъмь.


Не укорихъ никогоже, ни вередихъ и никогоже не оклеветахъ, ни завидѣхъ никомуже.


Ни разгнѣвахъ ся ни на когоже, ни на мала, ни на велика.


Не оставихъ цьркъве Божия вечеръ, ни заутра, ни до полудьне.


Не прѣзьрѣхъ ништиихъ, ни оставихъ страньна, и печальна не прѣзьрѣхъ никъгъда же, и иже въ тьмьницахъ заклучении, потрѣбьная имъ даяхъ, и иже въ плѣньницѣхъ — избавихъ.


Не помыслихъ на доброту чужю, не познахъ жены другыя, развѣ матере ваю, и та дондеже ва роди, и потомь еште не познахъ ея, нъ съвѣштяховѣ ся чистою съвѣстью тѣлесьною, и о Господѣ мудрѣ съхраниховѣ ся по православьнѣй всякои вѣрѣ; тако сътворихъ до съмрьтьнааго дьне.


Тако и вы живѣта, чядѣ мои, да и ваю Богъ ублажить и длъголѣтьна явить и сътворить.


Убогыихъ посѣштяйта, въдовицѣ заштиштайта, немоштьныя милуйта и осужяемыя бес правьды изьмѣта, миръ имѣита съ всѣми.


Паче же вьсѣхъ, иже въ пустыни и въ печерахъ, и въ пропастьхъ земльныихъ добро творита.


Поминайта манастыря, чьрноризьць стыдитася и чьтѣта и милосрьдуйта.


Матери же ваю чьсть отъдайта, и вьсе добро сътворита ей, да Господа узьрита радуюштя ся, и о томь веселита ся въ вѣкы.


Вьсе, елико имата златъмь и сребръмь и ризами, неимуштиимъ подайта, и въ работѣ суштяя, акы своя чяда лубита, и уныя милуйта, и старыя свободы съподобита, пищу имъ до съмртьти дающя, и съпроста реку: еже мя видѣста творяштя — и вы творита, да спасета ся и съподобита ся святыихъ.


Матере не забывайта, волу ея творита и послушяйта съ страхъмь Господьньмь.


Вѣдѣ бо, яко дѣло Господьне дѣлаета, заповѣди Господьня хранита, и Богъ мира сего буди съ вама. Аминь.


<…>


О милостивѣмь Созоменѣ[8] и о томь, како даяй нищему 100-рицею прииме


Бѣ нѣкыи чловѣкъ, живыи въ Иерусалимѣ, Созоменъ именьмь. Тъ идый единою сквозѣ градъ, узьрѣ нища, нага и печяльна; и съвлъкъ ся, дасть ему одеждю свою и иде въ домъ свой. И дьнь прѣклонилъ ся бѣ на отъвечерие.


И легъ; мало усънувъ, видѣ въ сънѣ, яко обрѣте ся въ дворьци прѣчюдьнѣ, и въ немь бяше свѣтъ безмѣрьный чисть и цвѣтове мънози различьни, и садове вьсяции.


И видѣхъ же ины ограды, яже бяаху обрасли отъ горы до долу плоды, добровоньныими и красьныими, и вѣтвие прѣклонило ся бѣ до земля, другъ друга добрѣе.


Пътиця же многообразьны сѣдяху вьрху ихъ, пѣснь поюштя сладъку, друга къ друзѣ прикланяюшти ся, млъчяния не имуште.


Яко же гласу слышяну быти отъ земля до небесе, садове же колѣбааху ся, стояште въ славѣ велицѣ, источьници же течяаху, яко и дуга въ красу стояшти.


Си же ему видяшту: приде къ нему нѣкый уношя, красьнъ зѣло, и глагола ему: «Поиде въслѣдъ мене». Онъ же иде въслѣдъ его, и придосте къ стоборию, золотъмь покръвену, и полаты зѣло славьны и красьны. И зьряштю Созомену тамо, и се изидошя ис полатъ тѣхъ мужи крилати, свьтяште ся, яко и сълньце, носяште ларѣ 4-ри, о коемьжьдо лари служяште 4.


Егда же прѣчюдьныя ты двьри миновааху анъгели, разумѣ Созоменъ, яко къ нему бяху идуште, и егда приидоша къ стоборию оному и противу Созомену сташя.


Съньмъше же ларѣ съ шии своихъ и поставльше ѣ, жьдааху нѣкоего вельможѣ прити къ нимъ. И видѣ Созоменъ: и се мужь, красьнъ зѣло и доброобразьнъ вельми, излѣзъ ис полатѣхъ, прииде къ ангеломъ, носяштиимъ ларѣ, и глагола имъ:


«Отъкрыите ларѣ и покажѣте я чловѣку оному, чьто ему хранять свитъ за едину свиту, зане помилова нагааго оньсицю».


И ту абие отъкрышя единъ отъ златыхъ онѣхъ ларевъ, и начашя искладати — срачицѣ и свиты цьсарьскыя; и оскрилы красьны и различьны видѣниемь, и простираху прѣдъ нимь, глаголуште: «Воле, господи Созомени, угодьна ли ти суть прѣдъ очима?»


Онъ же глаголааше: «Нѣсмь достоинъ на стѣнь свитъ сихъ зьрѣти!» Кажюштемъ же имъ свѣтьлыя и пьстрыя и златыя ризы, и възиде число ихъ до тысяштя.


Егдаже показашя ему, еже глаголеть, «100-рицею прииметь и животъ вѣчьный наслѣдуеть — за едину свиту», глагола ему ангелъ: «Тебѣ глаголю, Созомене, се колико ти уготовахъ благыихъ за едину свиту, еже видѣ мя нага и умилосрьди ся и облѣче мя — иди убо и твори такожде, и въздасть ти ся 100-рицею!»


Се слышавъ, Созоменъ глагола ему, страхъмь одьрьжимь и радостью, глагола ему: «Да тако ли есть, иже милостыню творять убогыим?» — И глагола ему: «Ей! всякъ бо, облачяяй убогааго, Христа облачить, и всякъ съвлачяя, Христа съвлачить. Или: накърьмляя, Христа накръмить и прииметь.


Се же ти заповѣдаю: не раскай ся николиже о милостыни, ни поноси ништю, яко далъ ему еси чьто, еда въ мьзды мѣсто сугубу тъштету въсприимеши, вьсякъ бо даяй милостыню и раскаявъ ся и поносивъ, мьзду си погубить».


И се слышявъ, Созоменъ въспрянувъ и дивляаше ся, чюдя ся видѣнию и помышляаше, глаголя: «Аште си тако, то и другую дамь свиту нищиимъ». И въ другую ночь видѣ тъ же сънъ.


И бысть милостивъ зѣло на убогыя, яко слышяти вьсѣмъ коньцемъ земля милостивое его житие и штедроты, яже на всякомъ чловѣцѣ, и бысть угодьнъ Богу и чловѣкомъ.


Иже всхочеть самовольствъмь и льготою бес труда спасти душу свою — милостынею можеть спасти ю, милуяй бо ништя, Богу въ заимъ даеть, и сѣяй съ благословлениемь и съ благословлениемъ и пожьнеть жизнь вѣчьную.


Якоже самъ Господъ въ Еуангелии глаголеть: «Блаженни милостивии, яко ти помиловани будуть». Богу же нашему слава и ныня.


Коньчяшя ся книгы сия рукою грѣшьнааго Иоана; избьрано из мъногъ книгъ княжихъ. Идеже криво, братие, исправивъше чьтѣте: благословите, а не клънѣте. Аминь.


Кончяхъ книжькы сия въ лѣт 6584 лѣто при Святославѣ князи Руськой земля. Аминъ.