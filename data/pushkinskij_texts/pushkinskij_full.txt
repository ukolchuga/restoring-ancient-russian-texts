

--- hozdenia_igumena_danila.txt ---

ЖИТЬЕ И ХОЖЕНЬЕ ДАНИЛА РУСЬСКЫЯ ЗЕМЛИ ИГУМЕНА
Се азъ недостойный игуменъ Данил Руския земля, хужши во всѣх мнисѣх, съмѣреныый грѣхи многими, недоволенъ сый во всяком дѣлѣ блазѣ, понужен мыслию своею и нетрьпѣнием моимъ, похотѣхъ видѣти святый град Иерусалимъ и Землю обѣтованную. И благодатию Божиею доходихъ святаго града Иерусалима и видѣх святаа мѣста, обиходих всю земьлю Галилѣйскую и около святаго града Иерусалима по святымъ мѣстом, куда же Христос Богъ нашь походи своима ногама и велика чюдеса показа по мѣстом тѣмъ святым. И то все видѣх очима своима грѣшныма. Безлобивый показа ми Богъ видѣти, его же жадах много дний мыслию моею.
Братиа и отци, господие мои, простите мя грѣшьнаго и не зазрите худоумью моему и грубости, еже писахъ о святѣмъ градѣ Иерусалимѣ, и о земли той блазѣй, и о пути еже к святымъ мѣстом. Иже бо кто путемъ симъ ходил съ страхом Божиимъ и смѣреньем, не погрѣшить милости Божия николи же. Аз же неподобно ходих путем симъ святым, во всякой лѣности и слабости и во пьяньствѣ и вся неподобная дѣла творя. Но обаче надѣяся на милость Божию и на вашу молитву, да ми простить Христос Богъ моихъ грѣховъ бещисленых, да си исписах путь си и мѣста сии святаа, не возносяся ни величаяся путем симъ, яко что добро створивъ на пути семъ, не буди то: ничтоже бо добра створих на пути сем; но любве ради святых мѣстъ сихъ исписах все, еже видѣхъ очима своима, дабы не в забыть было то, еже ми показа Богъ видѣти недостойному. Убояхся оного раба лѣниваго, скрывшаго талантъ господина своего и не створившаго прикупа им,[1] да сие написах вѣрных ради человѣкъ. Да кто убо, слышавъ о мѣстѣх сихъ святыхъ, поскорблъ бы ся душею и мыслию къ святым симъ мѣстом, и равну мзду приимуть от Бога с тѣми, иже будуть доходили святыхъ сих мѣстъ. Мнози бо, дома суще в мѣстѣх своих, добрии человѣци мыслию своею и милостынею убогых, добрыми своими дѣлы, достигають мѣстъ сихъ святых, иже болшую мзду приимуть отъ Бога Спаса нашего Исуса Христа. Мнози бо, доходивше святых сих мѣстъ и святый град Иерусалимъ и възнесшеся умом своим, яко нѣчто добро створивше, и погубляють мьзду труда своего, от них же пръвый есмь азъ. Мнози бо, ходивше святаго града Иерусалима, поидуть опять, многа добра не видѣвши, тщаще опять вскорѣ. А сего пути нелзѣ въскорѣ створити ни истоком тог... щ... и вся святаа та мѣста и въ градѣ и внѣ града.
О ЕРУСАЛИМѢ, О ЛАВРѢ
Азъ недостоин игуменъ Данил, пришед въ Иерусалимъ, пребых мѣсяць 16 в мѣстѣ в лаврѣ святаго Савы, и тако могох походити и испытати вся святая си мѣста. Невозможно бо без вожа добра и безь языка испытати и видѣти всѣхъ святыхъ мѣстъ, и что имѣя в руку моею худаго мего добыточка, то от того все подавах вѣдущиимь добрѣ вся святаа мѣста в градѣ и внѣ града, да быша ми указали все добрѣ; яко же и бысть. И пригоди ми Богъ налѣсти в лаврѣ мужа свята и стара деньми, и книжна вельми; тому святому мужеви вложи Богъ въ сердце любити мя худаго, и тъи указа ми добрѣ вся святаа та мѣста: и въ Иерусалимѣ и по всей земли той поводи мя, и до Тивириадъскаго моря поводи мя, и до Фаворы, и до Назарефа, и до Хеврона, и до Иордана, и по всѣмъ тѣмъ мѣстом поводи мя, и потрудися со мною любве ради. И ина святаа мѣста видѣх многа, яже послѣди скажу.
О ПУТИ В ИЕРУСАЛИМ
А се есть путь къ Иерусалиму. От Царяграда по лукоморию ити 300 верстъ до Великаго моря.[2] До Петалы острова[3] 100 верстъ; то есть 1 островъ на узьцѣм мори,[4] и ту есть лимен добръ, и ту есть град Ираклия Великаа.[5] И противу тому граду святое миро выходит из глубины морьскыа: ту святии мученици погружени суть мнози от мучителевъ.[6] От Петалы острова до Калиполя[7] 100 верстъ, а от Калиполя до Авида града[8] 80 верстъ. Противу тому граду лежить святый Еуфимие Новый.[9] А оттудѣ до Крита 20 верстъ, и ту есть на Великое море внити: на шюе въ Иерусалимъ, а на десно к Святѣй Горѣ,[10] и к Селуню,[11] и к Риму. А от Крита до Тенеда острова[12] верстъ 30. То есть 1 островъ на Велицѣм мори, и ту лежит святый Навгудимос мученикъ.[13] И противу тому острову на брезѣ град великъ был именем Троада, и ту есть Павелъ апостолъ приходил[14] и научил ту страну всю и крестил. А от Тенеда острова до Метании острова верстъ 100; и ту лежит святый митрополит Мелетиньскы.[15] А от Мелетинии[16] до Ахия острова[17] верстъ 100; и ту лежить святый мученикъ Исидоръ.[18] И в том островѣ ражаеться мастика, и вино доброе, и овощь всякий.
О ЕФЕСЪ ГРАДѢ
А от Ахиа острова до Ефеса града[19] верстъ 60. И ту есть гроб Иоанна Богословца.[20] И исходит персть святаа из гроба того на паять его, и взямают вѣрнии человѣци персть ту святую на исцѣление всякого недуга. И свита Иоаннова ту лежит, в ней же ходил.
И ту есть близь пещера, идѣ же лежать тѣлеса 7-ми отрок, иже спали 300 и 60 лѣт:[21] при Декии цари[22] успоша, а при Феодосии цари[23] явишася. В той же пещерѣ 300 святых отець лежит; и святый Александръ[24] лежит ту, и гроб Магдалыни Марьи и глава ея; и святый апостолъ Тимофѣй, ученикъ святаго апостола Павла, в ветсѣмъ гробѣ лежить. И ту есть в ветсѣй церкви икона святыя Богородица, ею же святии препрѣша Несториа еретика.[25] И ту есть баня Диоскоридова, идеже работал Иоаннъ Богослов с Прохором у Романы. И видѣхом пристанище то, идеже Иоанна Богословца море изверже;[26] ту стояхом три дни; и зоветься пристанище то Мореморное. Ефесъ же град есть на сусѣ, от моря вдале 4 верст, в горах; обилен же есть всѣм добромъ. И ту поклонихомся святому гробу тому и, благодатию Божиею храними и молитвами святаго Иоанна Богословца, идохомъ, радующеся. А от Ефеса до Сама острова[27] верстъ 40. И в том островѣ рыбы многы всякы и обилен есть всѣм остров-от. А от Сама до Кария острова верстъ 20.
О ПАТМѢ ОСТРОВѢ
А отъ Кариа до Патма острова верстъ 60. На странѣ далече в мори Патмъ остров. В томъ островѣ Иоаннъ Богословець Еуангелие написал, егда заточен бысть с Прохором. Таже оттуда Леросъ островъ, таже Калимнос островъ, таже Нисера островъ, таж и Кос островъ, велик зѣло. Тот островъ богатъ велми всѣмъ, и людьми, и скотом. Таже Тилос островъ, и въ сѣм островѣ мука Иродова кипит сѣрою горящею; и ту сѣру, варяче, продають, мы же огнь вытинаемъ. Таже Харкия островъ. И ти острови вси с людми и скотом близь себе суть по ряду, яко по десяти верстъ или болши межи собою.
Таже Род островъ,[28] велик и богатъ всѣм велми. И в томъ островѣ был Олегь князь русскый 2 лѣтѣ и 2 зимѣ.[29] А от Сама до Рода острова 200 верстъ, а от Рода до Макрии[30] 60 верстъ. И въ том градѣ и по земли той по всей, нолны до Миръ, ту ражаеться темьянъ черный игоифит.[31]
И тако ражаеться темьанъ черный игофит: из древа исходит аки мезга, и снимают желѣзом острым. Имя древу тому зигия,[32] и есть яко олха образом древо то. А другое древце есть мало, образом яко осина, но есть имя древцю тому рака;[33] и есть въ древци том червь великъ, яко поноровъ[34] вболѣ есть, за корою древца того. И точит древце то черв-етъ, и исходит из древца того червоточина та, яко отруби пшеничны, и падают от древця того, яко клей вышневый. И то сбирают людие и смѣшивают с первореченным древом и, вложивше в котел, и тако варят темианъ гоифит; и кидають в мѣхи, продають купцем.
А от Макрии до Патера града[35] верстъ 40. И ту есть рожество святаго Николы, то его есть и отчина и род — Петера. А от Патеры до Миръ,[36] идѣже гробъ святаго Николы, есть верстъ 40. А от Миръ до Хилидония[37] верстъ 60. А от Хилидония до Кипра великаго острова верстъ 200.
О КИПРЬСТѢМ ОСТРОВѢ
Кипръ есть островъ великъ зѣло, и множество в нем людий, и обиленъ есть всѣм добром. И суть в нем епископи 24, митрополия же едина. А святыхъ въ нем бе-щисла лежит: и ту лежит святый Епифание,[38] и апостолъ Варнава,[39] и святый Зинон,[40] и святый Трифолие епископъ,[41] и святый Филагриос епископ[42] егоже крестилъ апостолъ Павелъ.
О ГОРѢ, ИДѢЖЕ СВЯТАА ЕЛЕНА КРЕСТ ПОСТАВИЛА
И ту есть гора высока зѣло, и на той горѣ святаа Елена крестъ поставила[43] кипарисенъ велик на прогнание бѣсомъ и всякому недугу на исцѣление и вложила въ крестъ честный гвоздь Христовъ. И бывають ту, на мѣстѣ том у креста того, знамения велика и чюдеса и донынѣ. Стоит же на въздусѣ крест-отъ, ничим же не придержится к земли, но тако Духомъ Святымъ носимъ есть на въздусѣ. И ту недостойный азъ поклонихся святыни той чюдной, и видѣхъ очима своима грѣшныма благодать Божию на мѣстѣ том, и походих островъ тъи весь добрѣ.
О ФИНИЯНѢ
И ту ражаеться темиянъ, ладан: спадает с небесе, и тако взимают на древцих. Суть бо по горамъ тѣмъ древца многа и низка, с травою равна, и на том падаеть темианъ тъ добрый. И емлють его июля мѣсяца и августа; въ иныя же мѣсяци не спадывает, но токмо в та два ражаеться.
А Кипра до Яфа града верстъ 400, все по морю ити. От Царяграда до Рода острова 8 сот верстъ; а от Рода до Афа 8 сот верстъ. То ти всего пути по морю до Афа есть верстъ 1000 и 600. Яфъ же есть град на брезѣ близь Иерусалима, и оттоли поити по суху къ Иерусалиму. И есть от Афа до Иерусалима верстъ 30, по полю 10 верстъ или до святаго Георгиа:[44] ту была церковь велика создана во имя святаго Георгиа, ту бо и гроб его во олтари был, ту же есть мученикъ святый Георгие. И воды многи суть ту; и ту опочивають странници у воды тоя, но съ страхом великим: есть бо пусто мѣсто то, и близь есть Асколонь град,[45] выходять бо оттуду срацини и избивають странныя на путѣхъ тѣх, да ту есть боязнь велика, от мѣста того входя в горы. И есть от святаго Георгиа до Иерусалима верстъ 20 великих, но все въ горахъ каменых. И тий путь тяжекъ и страшенъ зѣло.
О ГОРѢ АРМАФЕМ
И ту есть гора высока, близь Иерусалима, на десной руцѣ тамо идуще от Афа, имя горѣ той Армафемъ. На той горѣ той Армафемъ — на той горѣ есть гробъ святаго пророка Самоиля, и отца Елъкана, и Марьи Египтяныни,[46] ту бо святых было село и домъ. И есть мѣсто то градом одѣлано, да тако зоветься град-от Армафемъ.
О ЕРУСАЛИМѢ
Есть же святый град Иеросалим в дербех, около его горы каменыи высокы. Да нолны пришедше близь ко граду тоже видѣти пръвое столпъ Давидовъ[47] и потом, дошедше мало, увидѣти Елеоньскую гору,[48] и Святаа Святых,[49] и Въскресение церковь, идѣже есть Гробъ Господень, и узрѣти потом весь град. И ту есть гора равъна о пути близь града Иерусалима яко версты вдале; на той горѣ ссѣдают с конь вси людие и поставляють крестьци ту и покланяются святому Въскресению на дозорѣ граду. И бываеть тогда радость велика всякому християнину, видѣвше святый град Иерусалимъ; и ту слезамъ пролитье бываеть от вѣрныхъ человѣкъ. Никтоже бо можеть не прослезитися, узрѣвъ желанную ту землю и мѣста святаа вида, идѣже Христосъ Богъ нашь претрьпѣ страсти нас ради грѣшных. И идуть вси пѣши с радостию великою къ граду Иерусалиму.
И ту есть на левой руцѣ у пути, тамо идучи, церкви святаго Стефана Первомученика:[50] на том мѣстѣ побиенъ бысть камениемъ Стефанъ Прьвомученикъ от июдѣй, и ту есть гроб его. И ту есть гора камена плоска просѣлася в распятие Христво; то зоветься Адъ; есть близь стѣны градныя, яко доверъжет.
И потом входять въ святый град Иерусалимъ вси людие с радостию великою враты, сущими близь сына Давыдова. И та суть врата от Вифлеома[51] лиць, и ту суть врата Венияминова.[52] Яко воидуче въ градъ, путь есть сквозѣ град въ Святаа Святыхъ на правую руку, а на левую къ Святому Въскресению,[53] идеже есть Гроб Господень.[54]
О ЦЕРКВИ ВЪСКРЕСЕНЬЯ ГОСПОДНЯ
Есть церкви Въскресениа Господня всяка образом: кругло создана, столповъ имат 12 обьлых, а 6 зданыхъ; мощена же есть дъсками мраморяными красно; двери же имат шестеры; а на полатех столпов имат 16. А над полатьми под верхом исписани суть пророци святии мусиею, яко живи стоятъ. А над олтарем написан есть Христос мусиею. Въ олатри же велицѣм написано есть Адамово воздвижение[55] мусиею; горѣ верху написано есть мусиею възнесение Господне,[56] обаполы олтаря на обою столпу написано есть мусиею Благовѣщение.[57] Врьхъ же церковный не до конца сведенъ каменемъ, но тако сперенъ есть древом тесаным, яко полъстичнымъ образом; и тако есть безъ верха, не покрыта ничимже. Под тым самым врьхом непокрытым Гробъ Господень.
Есть же сице Гробъ Господень: яко печерка мала у камени сѣчена, дерци имущи малы, яко можеть человѣкъ влѣсти на колѣну поклонься. Възвыше же есть мала, всямокачна 4 лакоть и в длину и в ширину. И яко влѣзуче в пещерку ту дверцами малыми, и на деснѣй руцѣ есть яко лавица засѣчена въ томже камени пещерьнѣмъ, и на той лавицѣ лежа тѣло Господа нашего Исуса Христа. Есть нынѣ лавица та святая покрыта дъсками мраморяными. Суть на странѣ продѣлана оконца 3 кругла, и тѣми оконци видиться святый тъ камень, и тудѣ цѣлують вси христьяне. Висит же в Гробѣ Господни 5 кандил великих с маслом, и горят беспрестани кандила свята день и нощь. Лавица же та святаа, идѣже лежало тѣло Христово, есть в длину 4 лакот, а в ширину 2 лакти, а възвыше полулакти. И пред дверми пещерными предлежить камень, треи стопъ вдале от дверець тѣх пещерных: на том камени аггелъ, сѣдя, явися женамъ и благовѣсти има въскресение Христово.
Есть пещерка та святаа одѣлана около красным мрамором, яко имѣнъ, и столпьци около мрамором красным стоят числом 12. Верху же над пещеркою сдѣланъ яко теремець красенъ на столпѣх, верху круголъ и сребреными чешюями позлащеными покован; и на връхъ того теремца стоит Христос, сдѣланъ сребром яко в мужа болѣе, и то суть фрязи сдѣлали, и нынѣ есть под самым врьхом тѣмъ непокрытымъ. Суть двери 3-и у теремца того учинени хитро, яко и решето крестьци; и тѣми дверми влазят люде къ Гробу Господню. Да то есть Гробъ Господень был пещерка та, якоже то сказах: испытах добрѣ от сущих ту издавъна и вѣдущих поистиннѣ вся та святаа мѣста.
Есть же церковь та Въскресение образомъ кругла, всямокачна: и в длѣ и въ преки имать же сажень 30. Суть же в ней полати пространьны, и тамо горѣ живет патриархъ. И есть же отъ дверей Гробных до стены великого олтаря саженъ 12. Ту есть внъ стѣны за олтаремъ Пупъ земли,[58] и создана над нимъ комарка, и горѣ написан Христос мусию, и глаголеть грамота: «Се пядию моею измѣрих небо и землю».
О МѢСТѢ СРЕДИ ЗЕМЛЯ, ИДѢЖѢ РАСПЯТЬСЯ ХРИСТОС
А отъ Пупа земнаго до Распятия Господня[59] и до Края[60] есть саженъ 12. Есть же Распятие Господне къ встоку лиць, есть же на камени, высоко было, яко стружия выше. Камень же тый был круголъ, яко горка мала. А посреди камени того, на самом врьху, высѣчена есть скважня лакти воглубле, а вширѣ мний пяди кругъ; и ту был въдруженъ крестъ Господень. Исподи же под тѣмъ каменемь лежить прьвозданаго Адама глава.[61] И в распятие Господне, егда на крестѣ Господь нашь Исус Христос предасть духъ свой, и тогда раздрася церковная катапетазма, и камение распадеся; тогда же и тъ камень просѣдеся над главою Адамлею, и тою разсѣлиною сниде кровь и вода изъ ребръ Владычень на главу Адамову и омы вся грѣхы рода человѣча. И есть разсѣлина та на камени том и до днешняго дне. Знати есть на деснѣй странѣ Распятиа Господня знамение то честное.
О МѢСТѢ ЛОБНѢМ
Есть Распятие Господне и камен-ет святый озданъ стѣною все. Горѣ над распятиемъ создана комара хитро, исписана мусиею дивно. И от встока лиць на стѣнѣ написано есть мусиею — Христос на крестѣ распят — хитро и дивно, прям яко живъ, и вболѣ и възвыше, якоже был тогда. А полудне лиць написано есть снятие такоже дивно. Двери же имат двои. Възлѣсти же есть горѣ по степенемь: до дверей 7 степеней, а въ двери вшед 7 степеней. Помощено же есть мраморными дъсками красными.
Споди же под Распятиемъ, идѣже есть глава, такоже приздано есть яко церквица мала, и красно исписана есть мусиею и помощена есть красным мрамором. Да то зовется Крайниево мѣсто, еже есть Лобное мѣсто. А горѣ, идѣже есть Распятие,— то зоветь Голгофа. А отъ Распятия Господня до Снятия есть сажень 5. И ту есть у Распятия Господня близь мѣсто къ полунощию лиц, идѣже раздѣлиша ризы его.[62] И ту другое мѣсто, идеже възложиша вѣнець трьновъ на главу Господню и в багряницу поругания облекоша.[63]
О ЖЕРТВЕНИЦѢ АВРАМОВѢ
И ту есть близ жрьтвенник Авраамовъ, идеже положи жрьтву Богови Авраамъ и закла овенъ въ Исаака мѣсто.[64] На то же бо мѣсто възведен бысть Исаакъ, идеже Христосъ възведен бысть на жертву и закланъ бысть нас ради грѣшных.[65] А оттолѣ есть близь мѣсто, яко двою сажень далее, идеже заушен бысть Христос Богъ нашь. А оттолѣ есть далѣе 10 сажень святая Темница, идеже всаженъ бысть Христос, и ту посидѣл мало, дондеже приспѣють июдѣи и поставять крестъ, да распнуть и. И та святаа мѣста вся под одиным покровом суть, по ряду вся к полунощию лиць. А отъ Темници Христовы до мѣста, идеже святаа Елена налѣзла честный крестъ, гвоздия, и вѣнець, и копие, и губу, и трость, есть сажень 20 и 5. Есть же Гроб Господень, и Распятие, и та святаа мѣста вся на удолнѣмъ мѣстѣ суть; и есть вгорие от запад лиць над Гробом и над Распятием.
И ту есть мѣсто на пригории; на то мѣсто притече скоро святая Богородица. Тщаше бо ся, текущи вслѣд Христа, и глаголаше, в болѣзни сердца своего слезящи: «Камо идеши, чадо мое? Что ради течение се скорое твориши? Еда другий бракъ в Кана Галилеи,[66] да тамо тщишися, сыну и Боже мой? Не молча отъиди мене, рожшаа тя, дажь ми слово, рабѣ своей».[67] И пришедше на мѣсто то святаа Богородица, и узрѣ с горы тоя сына своего распинаема на крестѣ, и видѣвши, ужасеся, и согнуся, и сѣде, печалию и рыданиемъ одръжима бѣаше. И зде събысться пророчество Симеоне, яко прежь рече святѣй Богородици: «И се лежит на встание и на падение многим въ Израили, и тебѣ же самой оружие душу проидет, егда же узриши сына своего закалаема».[68] Ту же стояху мнози на мѣстѣ том, друзи и знаниа его, издалеча зряще. Мария Магдалыни и Мария Ияковля и Саломии,— идѣже стояху вси, иже от Галилея пришедше и съ Ианном и съ материю Исусовою. Стояху же вси знаемии друзи Исусови, зряще издалеча, якоже пророкъ глаголеть о том: «Друзи же мои и ближники моя издалеча мене сташа».[69] И то мѣсто есть подаль от Распятия Христова, яко полутораста сажень есть на запад лиць мѣсто то от Распятия Христова. Имя мѣсту тому Спудий,[70] иже ся протолкуеть Тщание Богородично. И есть на мѣстѣ томъ нынѣ манастырь, церкви Святаа Богородица клѣтьски верхъ въсперенъ.
О СТОЛПѢ ДАВЫДОВѢ
А оттуда есть до столпа Давыдова и до дому 200 сажень. Столпъ же то есть святаго пророка Давыда; ту есть и дом его был. В том столпѣ Давыд пророкъ и Псалтырю сставил и написал. Дивен есть столпъ тъ, великим камениемъ сдѣлан высоко вельми, на 4 углы созданъ, и весь есть черствъ и днероден; и камень уродился. Посредѣ его воды в немъ многи. Двери же имать 5-ры желѣзны и степеней имать 200, по нима же взити горѣ. И жита в нем бес числа лежитъ. И есть много твердъ ко взятию, и то есть глава всему граду тому; и блюдуть его велми и не дадять влѣсти никомуже во нь лапь. Мнѣ же, худому, недостойному, пригоди Богъ в столп-от святый, одва могох ввести с собою единого Издеслава.[71]
О ДОМУ УРИЕВѢ
А от столпа того близь был домъ Уриевъ, егоже Урию уби Давыд и поя жену его, видѣвъ ю мыющюся в бани.[72] И ту есть новѣ метохия Святаго Савы,[73] и есть же близь от столпа, яко можеть доверечи. Есть знати, гдѣ же была баня та до днесь: есть же, идеже святаа Елена крестъ честный налѣзла, близ Распятиа Господня къ встоку лиць сажень 20 вдалѣе. И ту есть была на мѣстѣ том церкви создана клѣтски велика велми, нынѣ же мала церквица. Ту суть двери великия къ встоку лиць: к тѣмъ дверем прииде святаа Мария Египтянына, и хотѣ влѣсти; и цѣловати хотѣ, и не впусти ея сила Святаго Духа в церковь. И потом помолися святѣй Богородицѣ, то бо стоаше икона Святая Богородица въ притворѣ том, близь дверий тѣх, и потомъ возможе ити въ церковь и цѣловати честный крестъ.[74] Тѣми же пакы дверми изыдохъ въ пустыну Иорданскую.
А отъ тѣхъ дверей близь мѣсто, идѣже искуси святаа Елена крестъ Господень честный, абие вста мертваа дѣвица.[75] А оттуду есть, поидучи мало ко востоку лиць, Притории, идѣже воини приведоша Христа къ Пилату. И ту руцѣ свои умывъ Пилатъ и рече: «Чистъ есть отъ крове сего праведника». И бивъ Исуса и предасть июдеомъ.[76] Тужь есть темница июдейска; ис тоя темници изведе ангелъ святаго апостола Петра в нощи.[77] И то есть былъ дворъ Июдинъ, предателя Христова. Есть пусто и нынѣ дворище то проклятое: никтоже не смѣетъ на мѣстѣ томъ сѣсти клятвы ради. А оттуда мало придучи ко встоку лиць, есть мѣсто, идѣже Христось кровоточивую исцѣли.[78] И ту есть ровъ близь, идѣже вверженъ бысть Еремиа пророкъ,[79] ту и домъ его былъ. Тужь и Павла апостола дворъ был прежь, егда бяше вх жидовствѣ. А оттуды мало поидучи ко востоку лиць, уступить мало съ того пути: ту есть домъ был святаго Иоакима и Анны.[80]
Ту есть печера мало исподи подъ олтаремъ въ камени: въ той печерѣ родилася святая Богородица, въ тойже печерѣ есть гроб святаго Акима и Анны.
О ОВЧИИ КУПѢЛИ
А оттуду есть близь приторъ Соломонь, идѣже есть Овча купѣль, идѣже Христосъ разслабленного исцѣли.[81] И есть мѣсто то къ западу лиць о Акима и Анны, близь яко довержет человѣк. Оттуду на востокъ лиць близъ суть ворота городнаа, теми вороты исходятъ къ Гепсимании.[82]
О ЦЕРКВИ СВЯТАА СВЯТЫХ
А отъ Въскресениа Христова до Святаа Святыхъ есть вдалѣе яко дважди дострѣлити можеть. Есть церкви Святаа Святых дивно и хитро создана моисиею издну, и красота ея несказанна есть. Кругла образом создана; извну написана хитро и несказанна; стѣны ей избьены дъсками мраморными другаго мрамора; и помощена есть красно мраморными дъсками. Столпов же имать под верхом, кругом стоящих, облых 12, а зданых столповъ 8, двери же имат 4-рь; мѣдию позлащеною покованы суть двери ты. И връх исписанъ издну мусеию хитро и несказанно, а звну врьхъ побиенъ есть былъ мѣдию позлащеною. Под верхом же тѣм самѣм есть пещера, в камени изсѣчена, и в той пещерѣ убиенъ есть Захария пророкъ;[83] туже и гробъ его был, и кровь его ту же есть была, нынѣ же нѣсть ту. И есть ту камень внѣ пещеры тоя под верхом же, и на том камени Ияковъ сон видѣл: и се лѣствиця бяше до небеси и аггели Божии всхожаху и низъхожаху по ней. И ту бралься съ аггелом Ияковъ, и вста от сна Ияковъ, и рече: «Се мѣсто домъ Божий, и се врата небеснаа суть».[84] И на том же камени пророкъ Давыдъ видѣ аггела, стояща съ оружием нагим и сѣкуща люди Израилевы, и влѣзъ в ту же пещеру плакаше, моляся Богу, и рече: «Господи, не овца согрѣшиша, но азъ согрѣших».[85] Есть же церкви та всямокачна, сажень 30 и в преки, и в длѣ; всходы же 4-ри. Ветхая же церкви Святая Святыхъ рена есть, и нѣсть ничтоже от прьваго здания Соломоня знати, и токмо знати насопъ церковный, еже Давыдъ пророкъ начал здати. И печера та днѣ въ церкви и камен-еть, иже то есть под врьхом, то есть ветхаго здания толко. А сиа церкви нынѣшняя создана есть от старѣйшины страциньскаго именемъ Аморъ.[86]
О ДОМУ СОЛОМОНѢ
Туже был домъ Соломонь, и силно было здание его, и велико велми, и зѣло красно. Мощенъ был весь мраморными дъсками и есть на комарах утверженъ, и воды исполнен весь дом-отъ был. Храми же создани были красни зѣло, и хитро мусиею украшено изрядно и столпи мраморяни драгаго мрамора и красно поставлени стоят по ряду; и комары на столпѣх тѣхъ создани суть хитро, и покрыт оловом весь. И ту суть врата дому того, красно зѣло и хитро покрыта оловом, мусею исписана и покована мѣдию позлащеною. И та врата зовуться Красная, идеже Петръ и Иоаннъ исцѣлиста хромца одного,[87] и есть мѣсто то у врат тѣхъ и донынѣ.
А иныя врата суть троя кромѣ тѣх, а 5-я врата суть Апостольская. Та бо врата Давыдъ пророкъ създалъ есть. Твердо и дивно хитростию врата суть сдѣлана: мѣдию позлащеною покована была издну, исписана хитро была по мѣди, а извну желѣзы поковна была твордо. И суть 4-ры двери у вратъ тѣх. И та бо суть врата осталася толко ветхаго здания, ти и столпъ Давыдовъ, а ино здание все ново есть. Ветхий бо град Иерусалимъ разоренъ есть весь не единою. И тѣми враты вшелъ есть Христос в Иерусалимъ от Вифаниа с Лазаремъ, егда въскресилъ Лазаря Христос.[88] Вифаниа на всток лиць противу Елеоньстѣй горѣ. И есть отъ тѣх вратъ до церкви Святаа Святыхъ сажень 100 и 50.
О ВЕСИ ВИФАИНѢ
Вифаниа же от града Иерусалима вдалѣе двою версту, за горою во удолнѣ мѣстѣ. И есть Вифаниа градок малъ к полуденью лиць от Иерусалима. И влѣзучи есть во врата градка того, на деснѣй руцѣ есть пещера, и в той пещерѣ есть гробъ святаго Лазаря. И в той келии Лазарь болѣлъ, ту же и умерлъ был. И есть посрѣдѣ градка того церкви велика, создана вверхъ и исписана добрѣ была вся. И есть от церкви тоя до гроба Лазарева сажен 12; и есть гробъ Лазаревъ от церкви к западу лиць, а церковь къ встоку лиць. И пред градом к западу лиць есть вода добра зѣло, и есть глубоко в земли, по степенемъ влѣсти къ ней. А оттуда есть къ Иерусалиму лиць столпъ от Вифаниа вдалѣ версты; и на том мѣстѣ усрѣла Марфа Исуса; ту паки на осля всѣл Христос, егда Лазаря въскресивъ.
О ВЕСИ ГЕПСИМАИНѢ
Фепсиманиа же есть село, идѣже есть гробъ святыя Богородица, близь града Иерусалима на потоцѣ Кидардьстѣмъ въ Удолѣ плачевнѣм, и есть отъ Иерусалима межи встока лиць лѣтнимъ и зимным.
О ВРАТѢХѢ ГРАДНЫХ
И есть от врат градных сажень 8 до мѣста, идеже Охония жидовинъ хотѣ сврещи тѣло со одра святыя Богородица, егда несяхуть е погребать апостоли в Гепсиманию. И утя ему аггелъ обѣ руцѣ мечем, и положи я на нем.[89] И есть на мѣстѣ том был монастырь женьскый, и нынѣ же разорено есть от поганых.
О МѢСТѢ ГРОБА СВЯТЫА БОГОРОДИЦА
И оттуда до гроба святыя Богородица есть сажен 100. И есть гробъ Святыя Богородица въ удолнѣ мѣстѣ: пещерка была мала в камени изсѣчена, дверци имущи малы, яко можеть человѣкъ влѣсти наклонься; и во днѣ в пещерѣ той противу дверцам яко лавица засѣчена в томже камени пещернѣмъ, и на той лавици положено бысть тѣло честьное Пречистыя Владычица нашеа Богородица, и оттуда же взято бысть въ рай, нетлѣнно суще. И есть пещерка та днѣ мужа възвыше, а вширѣ 4 лакоть всямокачна, а около теремцем одѣлана красно мраморными дъсками. А врьху, над гробом святыя Богородица, создана была церкви велика велми клѣтьски, во имя святыя Богородица Успения; нынѣ же разорено есть от поганых мѣсто то. И есть гробъ святыя Богородица исподи под великим олтаремъ тоа церкви.
О ПЕЩЕРѢ, ИДѢЖЕ ПРЕДАН БЫСТЬ ХРИСТОС
А от гроба святыя Богородица есть сажень 10 до пещеры, идеже преданъ бысть от Июды жидом на 30 сребреницѣх.[90] И есть пещера та об онъ пол потока Кѣдарьскаго при горѣ Елеоньстѣй.
И ту есть мѣсто близь пещеры тоя, яко довержеть человѣкъ каменемь малымъ, и есть къ полуденью лиць мѣсто то, идѣже помолися Христос Отцу своему в нощи, в нюже преданъ бысть на распятие июдѣем, и рече: «Отче, аще возможно есть, да минеть чаша си от мене».[91] И есть на мѣстѣ томъ нынѣ создана церквица мала. А оттуда есть дострѣла вдалѣе до гроба Асафатова; и то есть былъ царь июдѣйскъ и потому зоветься та дебрь Асафатова.[92] И ту есть близь в той же дебри гробъ святаго Иякова, брата Господня.[93]
Елеоньскаа же гора есть от Иерусалима на лѣтний встокъ лиць. От Гепсимании полѣсти есть на гору Елеоньскую высоко велми, яко может на ню 3-жды встрѣлити едва, но до Отце нашь толко можеть въстрѣлити от Гепсимании.
О ПЕЩЕРѢ, ИДЕЖЕ НАЧА ХРИСТОС УЧЕНИКЫ СВОЯ УЧИТИ
И ту есть создана церкви велика, и пещера подо олтарем есть исподи; в той пещерѣ Христос научи ученики своя пѣти «Отче нашь».[94] А оттуда до врьха самого Елеоньскыя горы, идеже есть Възнесение Господне, есть сажень 90.
О ГОРѢ ЕЛЕОНЬСТѢЙ
Възнесение же Господне есть на врьхъ Елеоньския горы прямо къ стоку, и есть яко горка мала. И на той горцѣ был камень круголъ, выше колѣ: с того камени възнеслъся Христос Богъ нашь на небеса. И есть мѣсто то оздано все комарами около, и верхъ на комарахъ тех созданъ есть, яко дворъ камень кругомъ, и помощень есть весь двор-от мраморнымыи дъсками. И посрѣди того двора есть созданъ аки теремець кругло, и есть без верха; тако и во днѣ теремца. И в том теремци под самым врьхом тѣмъ непокрытым лежит камен-етъ святый, идѣже стоястѣ и нозѣ пречистѣи Владыки нашего и Господа. И есть под каменем тѣмъ трапеза сдѣлана дъсками мраморными, и на той трапезѣ литургисають нынѣ.[95] Есть исподи под святою трапезою камен-етъ, оделан весь около дъсками мраморными, толико врьхъ его видѣти мало, и ту цѣлують вси християне. Двери же имат 2-и термец-етъ. Възлѣсти же есть по степенем къ Възнесению Господню, и есть же степеней тѣх 22. И есть гора Елеоньскаа высока над градом Иерусалимом и видѣти с неа все въ градѣ Иерусалимѣ, и Святаа Святыхъ, и до Содомскаго моря[96] и до Иордана с нея дзрѣти, и всю ту землю, и об онъ пол Иордана, все с неа видѣти: вышьши бо есть всѣх Еленьскаа гора сущих горъ около Иерусалима.
О ГРАДѢ ЕРУСАЛИМѢ
Иерусалимъ же град есть велик и твердь стѣнами, всямокаченъ: на 4 углы крестьным образом созданъ есть. Дебри суть многи около его и горы каменыя. Безводно мѣсто то есть: ни рѣки, ни кладязя, ни источника нѣсть близ Иерусалима, но токмо едина купѣль Силоамля. Но дъждевою водою живуть вси людие и скоти въ градѣ том. И жита добра ражаються около Иерусалима в камении том без дожда, но тако, Божиимъ повелѣниемъ и благоволением. Родиться пшеница и ячмень изрядно: едину бо кадь[97] всѣявъ и взяти 90 кадей, а другоици 100 кадей по единой кади. То нѣсть ли то благословение Божие на земли той Святѣй! Суть винограда мнози около Иерусалима и овощнаа древеса многоплодовита, смокви и агодичия, и масличие, и рожци; и ина вся различнаа древеса бес числа по всей зели той суть. И на той же горѣ Елеоньстѣй есть пещера глубока близъ Възнесения Господня на полудне лиць, и в той пещерѣ и гроб святыя Пелагии блудници.[98] И ту есть столпникъ близь, муж духовенъ велми.[99]
О ПУТИ КЪ ЕРДАНУ
И есть путь от Иерусалима къ Иордану чресь Елеоньскую гору на лѣтний всток лиць, и есть пут-ет тяжек велми и страшенъ и безводенъ. Суть бо горы высокы камены, и суть разбои мнози, и разбивають въ горахъ тѣх и въ дербех страшных. И есть от Иерусалима до Иордана 26 верстъ великих. 15 верстъ до Кузивы, идеже постился святый Иоакимъ неплодства ради своего,[100] и есть мѣсто то въ потоцѣ глубоко у пути близь на лѣвой руцѣ, тамо идуче. А отъ Кюзивы до Иерихона 5 верстъ, а от Иерихона до Иордана 6 верстъ великых, все поравну въ пѣсцѣ; путь тяжекъ велми. Ту мнози человѣци задыхаються отъ зноя и ищезають, от жажи водныя умирають. Ту бо море Седомское близь от пути того: изходит духъ зноенъ смердящь, зноит и попаляеть всю землю ту. И ту есть, недошедше Иордана, близь на пути, монастырь святаго Иоанна Предтечи; и есть горѣ въздѣлан.
О ГОРѢ ЕРМОНѢСТѢЙ
И ту есть гора Ермонъ близь у манастыря того вдалѣе яко 20 сажежнь. И есть на лѣвѣй руцѣ, тамо идучи, у пути близь. И есть песочна горка та не велика, но мала.
А отъ Ермона до ветхаго манастыря Иоаннова вдалѣе дващи дострѣлити гораздо. И ту есть была церкви велика создана во имя Предтечи Иоанна.
О МѢСТѢ, ИДЕЖЕ МОРЕ ВИДѢ, ПОБѢЖЕ, И ЕРДАН ВЗРАТИСЯ ВСПЯТЬ
А за олтаремъ тоя церкви близь встоку лиць на пригории есть созданъ яко олтарець и комара мала, и на том мѣстѣ есть крестилъ Предтеча Иоаннъ Господа нашего Исуса Христа. До того бо мѣста изиде Иордан от ложа своего, возвратився, видѣвъ Творца своего, пришедша крестится, и убоявся, възъвратися вспять и прииде до того мѣста. И ту есть море Содомьское близь купѣли тоя было, нынѣ же есть дале от Крещениа, яко 4 версты вдалеѣе отбѣгло. Тогда убо узрѣв море наго Божество, стоаще в водах Иорданьскых, и убоявся, и побѣже; Иордан възвратися вспять, якоже пророкъ глаголеть о том: «Что ти есть, море, да побѣже, и ты, Иордане, възвратися вспять?»[101]
О МѢСТѢ, ИДѢЖЕ КРЕСТИСЯ ХРИСТОС
От того, идеже ся крестил есть Христос, есть до самыя рѣки Иордановы вдале, яко можеть доверечи мужь каменемь малым.
О КУПѢЛИ
И ту есть купѣль на Иорданѣ, и ту ся куплють христиане приходяще. Ту же есть брод чрес Иордан во Аравию. На томь же мѣстѣ Иордан раступися древле сыномъ Израилевым, и проидоша людие по суху.[102] Ту же и Елѣсѣй удари милотию Илииною в воду, и проидоша Иордан по суху.[103] На той же купѣли и Мария Египтяныни преиде по водам къ отцю Зосимѣ, и приятъ тѣло Христово, и пакы по водам же преиде в пустыню.[104]
О ЕРДАНЪ
Иордан же рѣка течет быстро, бреги же имать об онъ полъ прикруть, а отсуду пологы. Вода же мутна велми и сладка пити, и нѣсть сыти пиюще воду ту святую; ни с нея болѣть, ни пакости во чревѣ человѣку. Всѣм же есть подобенъ Иордан к рѣцѣ Сновьсѣй — и вширѣ, и въглубле, и луково течет и быстро велми, якоже Сновь рѣка.[105] Вглубле же есть 4 сажень среди самое купѣли, якоже измѣрих и искусих сам собою, ибо пребродих на ону страну Иордана, много походихомъ по брегу его. Вширѣ же есть Иордан якоже есть Сновь на устии. Есть же по сей странѣ Иордана на купѣли тои яко лѣси древо не высоко, аки вербѣ подобно есть, и выше купѣли тоя по брегу Иорданову стоитъ яко лозие много, но нѣсть якоже наша лоза, но нѣкако аки силяжи подобно есть; есть же и тростие много; болоние имать, яко Сновь рѣка. Звѣрь мног ту, и свинии дикии бе-щисла много, и пардуси мнози ту суть, лвове же.
Об онъ пол Иордана горы высокы каменыя; и суть подаль от Иордана. А под тѣми горами другыя горы близь суть бѣлы; и ты суть близь Иордана. И то есть земля Заулоня и Неффалимьля[106] об онъ пол Иордана.
О ПЕЩЕРѢ ИОАНА КРЕСТИТЕЛЯ
И ту есть близь мѣсто къ встоку лиць яко двою дострѣлу вдалѣе от рѣки, идеже Илиа пророкъ всхищенъ бысть на колесници огньнѣй.[107] Ту же и пещера святаго Иоанна Крестителя. И ту есть поток, воды исполненъ, и течет красно по камению во Иордан. Вода та студена зѣло и сладка велми. И ту воду пил Иоаннъ Предтечя Христовъ, егда жилъ в пещерѣ той святѣй.
О ПЕЩЕРѢ ИЛЬИ ПРОРОКА
И ту же есть другая пещера дивна, идеже жилъ святый Илия пророкъ съ Елисѣем, учеловѣкомъ его. И то все благодѣтию Божиею видѣхом очима своима грѣшныма и недостойныма. И сподоби мя Богъ трижды быти на святѣмь Иорданѣ, и в самы водокрещеный праздникъ[108] быхом на Иорданѣ, видѣхом благодать Божию, приходящюю на воды Иорадньскыя, и множьство народа бес числа тогда пришедших к водѣ. Всю нощь ту пѣние бывет изрядно и свѣщь бес числа горящих, и в полунощи бывает крещение водѣ. Тогда бо и Духъ Святый приходит на воды Иорданьскиа, и видять достойнии человѣци добрии, а вси народи не видят ничтоже, но токмо радость и веселие бываеть тогда въ сердци всякому християнину. И егда рекуть: «Во Иорданѣ крещьшутися, Господи»,— тогда все людие в воду и крестяться в полунощи въ Иерданьстѣй рѣцѣ, якоже и Христос в полунощи крестился есть. И ту есть гора, высока зѣло, об онъ пол Иордана; видѣти ю есть отвсюду издалеча; и на той горѣ пророк Моисий преставился есть, видѣвъ Землю обѣтованую.[109] А от манастыря святаго Иоанна до Гарасимова манастыря есть верста едина, а от Гарасимова манастыря до Каламонии, до манастыря Святыя Богородица, есть верста едина.
И на том мѣстѣ святая Богородица съ Исусом Христомъ, и съ Иосифом, и съ Ияковом, егда бѣжаху въ Египетъ,[110] то на том мѣстѣ ношлѣг створиша. Тогда святаа Богородица нарече имя мѣсту тому Каламонии, еже ея протолкует «Доброе обителище». Ту нынѣ сходит Духъ Святый ко иконѣ святыя Богородица. И есть манастыр-етъ на устьи, идеже входить Иорданъ в море Содомское, и есть градом одѣлан весь около монастыр-ет; черноризець же в нем 20. А оттуда до манастыря Иоанна Златоустаго врьстѣ двѣ, а тый манастырь такоже градом одѣлан весь и есть богатъ велми.
О ГРАДѢ ИЕРИХОНѢ
А оттуда до Иерихона есть верста едина. Иерихонъ же тый был прьвѣе град велик и твердъ велми; того Иерихона Исус Навгинъ взял и разорил до конца,[111] нынѣ же ту есть село срациньское. И ту есть дом Затхѣевъ, и пень древа того и донынѣ стоитъ, на нь же бяше възлѣзлъ, хотя видѣти Христоса.[112] Ту же есть былъ и домъ оноя сумантяныни, идѣже Иелѣсѣй отрочища въскресилъ.[113] Есть же около Иерихона земля добра и многоплодна, и поле красно и равно, и около его финици мнози стоятъ высоци, и всякаа древеса многоплодовита суть; и воды многы текут, разведены по всей земли той. Ти суть воды Иелисѣевы, ихже ослади Иелисѣй пророкъ.[114]
И ту есть мѣсто близь Иерихона, врьста едина вдалѣе на лѣтний всток лиць, и на том мѣстѣ явися святый Михаил архистратиг Исусу Навгину пред полком Израилевым; и възвед очи свои Исус, видѣ пред собою мужа страшна въоружена, и рече Исус: «Наш ли еси, или от супостат наших?» И рече ему архистратиг: «Азъ есмь Михаил, воевода Божьи, послан есмь на помощь тебѣ. Дерзай и побѣжай супостаты твоя». И рече ему: «Изуй сапогъ от ногу твоею; мѣсто бо, на немже стоиши, свято есть». И паде Исус на лици своемъ, и поклонися.[115] И есть на мѣстѣ том нынѣ манастырь, и церкви создана во имя святаго Михаила. Въ церкви той лежита 12 камени, и то камение тогда есть взято на днѣ Иордановѣ, егда раступися Иордан людем Израилевым; и взяша камение то иерѣи, носящеи кивот завѣта Господня, по числу колѣнъ сыновъ Израилевъ на помять роду их. Имя мѣсту тому Галганий, на том бо мѣстѣ сташа сынове Израилевы, прешедше Иордан.[116]
О ГОРѢ ГАВАОНСТѢЙ
И от того мѣста есть гора высока и велика велми к западу лиць, имя горѣ той Гаваонъ, и над тою горою Гаваонъскою солнце ста и пожда, яко полудне, дондеже Исус Навгинъ побѣди враги своя, егда биашеся с ним Огъ, царь Васанескъ, и вся царьствиа Хананѣйска. И побѣди Исус до конца, и тогда солнце заиде.[117]
О ПЕЩЕРѢ, ИДЕЖЕ ХРИСТОС ПОСТИСЯ 40 ДНИ
В той же горѣ Гаваонъстѣй есть пещера высока зѣло, и в той пещерѣ постился есть Христос Богъ наш 40 дний, послѣди же взалка. И ту прииде дияволъ, искусити хотя, и рече ему: «Аще еси Сынъ Божий, рци да камение се хлѣби будут».[118]
Ту есть близъ был домъ Елисѣя пророка, и пещера его, и кладязь есть къ встоку лиць отъ Гаваона, а вдалее яко полверсты.
И есть отъ Иерусалима верстъ 6 до Феодосиева манастыря. Манастыр-ет на горѣ градом одѣланъ был, и видѣти от Иерусалима. И ту есть пещера велика посреди манастыря, и в той пещерѣ волсви нощьлѣг съствориша, егда уклонишася от Ирода. И ту нынѣ лежить святый Феодосие,[119] и мнози святии отци ту лежать, в той пещерѣ лежит мати святаго Савы,[120] и Феодосиева мати ту лежит.
О ЛАВРѢ СВЯТАГО САВЫ
И от того манастыря до лавры святаго Савы есть връстъ 6. Манастыря же та оба на полуденье лиць. Лавра же святаго Савы есть на дебри Асафатовѣ, во Удоли плачевнѣй, яже дебрь отъ Иерусалима поидет; от Гепсимании бо дебрь поидеть сквозѣ лавру и приходить к Содомьскому морю. Лавра же святаго Савы есть уставлена от Бога дивно и несказанно: поток бѣ нѣкако страшенъ и глубокъ зѣло и безъводень, стѣны имя бѣ высоки, и на тѣх стѣнахъ лпять кѣлии прилѣплены и утвержены от Бога нѣкако дивно и страшно. На высотѣ бо той стоятъ келии по обѣма странама потока того страшнаго и лпят на скалах, яко звѣзды на небеси утвержены. Суть же 3 церкви. Посредѣ же кѣлей техъ к западу лиць, ту пещера дивна под скалою каменою, и в той пещерѣ церкви святыя Богородица. И ту пещеру показа Богъ святому Савѣ столпом огненым, преже живущу ему единому в потоцѣ том. И есть же первая келиа святаго Савы, идеже жилъ един, подаль отъ лавры нынѣшняя, яко полверсты вдалѣе. И оттуда показа ему Богъ столпом огненым над мѣстом тѣмь святым, идѣже есть нынѣ лавра святаго Савы. И есть дивно мѣсто и несказанно отнудь. И ту есть гробъ святаго Савы посредиѣ церквий тѣх трий, вдалее отъ великия сажень 4. И есть теремець над гробомъ святаго Савы; учинено красно. Ту же лежат мнози святии отци, телесы яко живи: святый Иоаннъ епископъ Исихастъ[121] ту лежить, святый Иоаннъ Дамаскинъ[122] ту лежит, и святый Феодоръ Едесский ту лежитъ и Михаилъ сыновець его,[123] Афродитианъ святый[124] ту бежит, и инии мнози святии ту лежат, телесы яко живи; и благоухание от них исходить несказанно. И видѣх кладязь святаго Савы, егоже показа ему в нощи осля дикое в потоцѣ том, противу келии его; пихом от кладязя того воду сладку и студену зѣло. В мѣстѣ бо том нигдеже нѣсть рѣки, ни потока, ни кладязя, но токмо един кладязь святаго Савы. Есть бо мѣсто то безводно в горах каменых, и есть путыни та вся суха и безводна, но токмо дъждевою водою живи суть сущии отцы въ пустыни той.
И ту есть близь лавры мѣсто на полудне лиць от лавры, имя мѣсту тому Рува, и есть близь моря Содомьскаго. И суть горы высоки каменыя, и пещеры многы ту суть в горах тѣх. И ту суть жили святии отцы в горах тѣхъ, в пустыни той страшнѣй безводнѣй. И ту суть жилища пардусом, и осли дивии мнози суть.
Море же Содомьское мрьтво есть, не имать в себѣ никакоже животна, ни рыбы, ни рака, ни сколии. Но обаче внесеть быстрость Иорданьская рыбу в море то, то не можеть жива быти ни мала часа, но вскорѣ умираеть: изходит бо из дна моря того смола чермная[125] верху выды тоя, и лежит по брегу тому смола та много; и смрад исходит из моря того, яко от сѣры горяща; ту бо есть мука под морем тѣмъ.[126]
О МАНАСТЫРѢ СВЯТАГО ЕВФИМЬЯ
А лавры святаго Савы на всток лиць за горою манастырь святаго Еуфимья,[127] 3 версты вдалее отъ лавры. И ту лежит святый Еуфимие, и ини мнози святии отци ту лежат, телесы яко живи. И есть же манастыр-ет на удолнѣ мѣстѣ, и горы суть около его каменыя подаль. Манастырь же был градом одѣланъ и церкви же была добра вверхъ. И ту есть близь был манастырь святаго Феоктиста[128] под горою на полудни лиць от манастыря Еуфимиева. И то все нынѣ разорено от поганных.
О ГОРѢ СИОНЬСТѢЙ
Сион же гора есть велика и высока есть, от юга лиць, а от Ерусалима полога и равна. И на той горѣ Сионьстѣй первое был град Иерусалимъ ветхий, и того града ветхаго разорил Навходносоръ, царь Вавилонескъ, при Еремѣи пророцѣ,[129] А нынѣ Сионъ гора внѣ стѣны градныя есть, на югь лиць от Иерусалима Сионъ. И ту есть был дом Иоанна Богословца на горѣ Сионьстѣй, и на томъ мѣстѣ создана была церкви велика клѣтьски. И есть от стѣны градныя яко довержет мужь каменемь малым до церкви Святаго Сиона.
И в той церкви Сионьстѣй ту есть храмина, за олтаремъ тоа церкви, и в той храминѣ Христос умы ногы учеником своим.[130]
О ДОМУ ИОАНА БОГОСЛОВА, ИДѢЖЕ ХРИСТОС ВЕЧЕРЯЛ
Ис тое храмины на югъ лиць поидучи, възлѣсти есть по степенем яко на горницю. Ту есть храмина создана красно, яко на столпии и с верхом, исписа муисиею и помощена красно, и олтарь имать яко церкви на всток лиць: и то есть келиа была Иоанна Богословца, и в той кѣлии Христос вечерял со ученики своими: ту же Иоаннъ възлеже на перси его и рече: «Господи, кто ест предаяй тя?»[131] На том же мѣстѣ сшествие Святаго Духа бысть на апостолы въ Пентикостию.[132]
В той же церкви есть другая храмина долѣ на земли, и низка есть храмина та, на югь лиць: и в ту храмину прииде Христос къ учеником своим, дверем затвореным, и ста посредѣ их, и рече: «Миръ вам»; ту же и Фому увѣрил есть въ 8-й день.[133] Ту же есть святый камень, принесенъ аггелом с Синайскиа горы.[134]
А на друзѣй странѣ тоа же церкве, к западу лиць, есть другая храмина на земли низка, тлѣм же образом; и ту в той храминѣ преставилася святаа Богородица. И то все ся дѣяло в дому Иоанна Богословца.
И ту есть былъ домъ Каиафинъ. И ту ся Петръ отврьглъ Христа трижды, дондеже куръ възгласит.[135] И есть мѣсто на всток лиць отъ Сиона.
ИДѢЖЕ ПЕТРЪ, ОТВРЬЖЕСЯ ХРИСТА ТРИЖДЫ, ПЛАКАСЯ ГОРКО
И оттуда есть близь паки мѣсто на странѣ горы, къ въстоку лиць, и ту есть пещера глубока велми, слѣсти в ню степеней 30 и 2. И в той пещерѣ плакася Петръ горко отврьжениа своего. И над тою пещерою церковь есть создана во имя святаго апостола Петра.
О КУПѢЛИ СИЛОАМСТѢЙ
А оттуда на полудне лиць долѣ под горою есть купѣль Силоамля, идеже Христос слѣпцю очи отверзе.[136]
О СЕЛѢ СКУДЕЛЬНИЧИ
И ту есть под тою же горою Сионьское село Скудельниче, еже его купиша цѣною Христово на погребание странным.[137] И есть об он пол дебри под горою Сионьскою, на югъ лиць от Сиона. И суть пещеры многи на странѣ горы у камени изъсѣчены, и в тѣх пещерах днѣ суть гроби устроены, у камени изсѣчены дивно и чюдно; ту ся погребають страньни пришельци туне, так; ничтоже не даютъ отъ мѣста того святаго, искуплено бо есть кровию Христовою.
О ВИФЛЕОМѢ
Вифлеем же святый есть на югь лиць отъ Иерусалима святаго, 6 верстъ вдалее. По полю 2 верстѣ до ссѣданиа Авраамля, идѣже отрока своего остави съ ослятемъ Авраамъ, и поя сына своего Исаака на жертву, и задѣ ему дрова понести и огнь. И рече ему: «Отче, се дрова и огнь, а кое овча?» И рече ему Авраам: «Богъ покажет, чадо, намъ овча». И идяше Исаакъ, радуяся, путемъ темъ къ Иерусалиму лиць. На том же бо мѣстѣ приведенъ бысть Исаакъ, идеже Христос распят бысть.
И оттуда есть верста едина вдале до мѣста, идѣже святаа Богородица видѣ двои люди: едины смѣющася, а другиа плачющася.[138] И ту есть была церкви создана, манатырь был Святыя Богородица, нынѣ же разорено есть от поганых.
А оттудѣ до гроба Рахилина, матери Иосифовы,[139] еста верстѣ 2.
О ВЕРТЕПѢ, ИДѢЖЕ ХРИСТА РОДИ СВЯТАЯ БОГОРОДИЦА
И оттуда верста едина есть до мѣста, идѣже ссѣла святаа Богородица съ осляти, егда понуди сущее въ чревѣ еа, хотя изыти. И ту есть камень великъ, и на том камени почивала святая Богородица, тогда ссѣдши со осляти; и от того камени, вставши,[140] шла есть пѣша до вертьпа святаго, и ту родила есть Христа в том вертьпѣ святая Богородица. И ту есть близъ Рождество Христово от камени того, яко можеть дострѣлити добръ стрѣлець.
О ЦЕРКВИ РОЖДЕСТВА ХРИСТОВА
И есть ту над вертепом тѣмъ святым Рождества Христова создана есть церкви велика крестом, и верхъ ея клѣтьски въсперенъ. Покрыта же есть вся оловом церкви та Рождества Христова, исписана есть мусею вся, столповъ же имать 8 облых марморяных; помощена же есть дъсками мрамора бѣлаго; двери же имат трои; есть же вдалѣе 50 сажен до великаго олтаря, а вширѣ 20 сажен. Есть же вертепъ и асли, идеже было Рождество Христово, под великим олтарем, яко пещера велика, создана красно, и степеней имать 7, куда же слѣсти есть къ дверемъ святаго вертьпа святаго. Имат двери двои, въ других дверий 7 же степеней. И есть, всточными дверми влѣзучи въ вертепъ, на левѣй руцѣ есть мѣсто на земли долѣ, и на том мѣстѣ родился Христос Богъ нашь. И есть надъ мѣстомъ тѣмъ въздълана трапеза святаа, и ту на той трапезѣ литургисають.
О ЯСЛѢХ ХРИСТОВЫХЪ
И ту есть мѣсто къ встоку лиць, а противу тому мѣсту на правѣ руцѣ Ясли Христовы. Къ западу лиць под скалою каменою суть Ясли Христовы святыа; и в тѣх яслех положенъ бысть Христос Богъ, в рубища повит. Нашего ради спасениа все претрьпѣ. Близь же себе еста мѣста та, и Рождество и Ясли, яко три сажени вдалѣе межи има еста; въ единой пещерѣ оба мѣста та. Исписана же есть пещера та мусиею и помощена же красно. Церкви же исподи дупляста есть вся; и мощи святыхъ ту лежать.
И поидучи изъ церькви, на правую руку вылѣзучи, и есть пещера глубока под церковь лиць, и в той пещерѣ лежали мощи святых младенець,[141] и оттуда взяты суть святии младенци въ Царырад. Созданъ же есть градок высокъ около всея церкви тоя. И есть мѣсто то было рождества Христова на горѣ, кромѣ людей, в пустыни. Да то ся зоветь нынѣ Вифлеем, кдѣ то есть нынѣ Рождество Христово и градок-от, а ветхий Вифлеем кромѣ того мѣста был напреди, не дошедше Рождества Христова. И ту есть столпник нынѣ, и камень святыя Богородица; то на той горѣ есть был первый Вифлеемъ. И та земля вся около Вифлеема зовется Ефрантъ, земля Июдина, и о том пророкъ глаголеть: «И ты, Вифлееме, земле Июдова, ничимже менши еси в тысящах Июдовах, ис тебе бо изыдеть вожь, иже упасеть люди моя Израиля».[142] И есть земля та около Вифлеема красна зѣло въ горах, и древеса многоплодовита овощнаа стоатъ по пригориемъ тѣмъ красно: масличие, и смоквие, и рожцие много бес числа, виногради мнози суть около Вифлеема и нивы по удолиемъ многи суть.
И близь церкве Рождества Христова, внѣ стѣны градныя, к полуднью лиць дострѣла вдалѣе на горѣ есть велика пещера, в той пещерѣ жила святая Богородица съ Христосомъ и со Иосифомъ.
О ДОМУ ИЕСЕОВѢ, ОТЦА ДАВЫДОВА
И ту есть мѣсто на странѣ града къ встоку лиць, от града вдалѣе, яко дострѣлить; имя мѣсту тому Вифиль. И ту был домъ Иесѣевъ, отца Давыдова; и в тот домъ прииде Самоилъ пророкъ и ту помаза Давыда на царство во Израили, в Саула мѣсто.[143]
О КЛАДЯЗѢ ДАВЫДОВѢ
Ту кладязь Давыдовъ, егоже пити древле Давыд вжадася.
О МѢСТѢ, ИДЕЖЕ БЛАГОВѢСТИША АГГЕЛИ ПАСТУХОМЪ РОЖДЕСТВО ХРИСТОВО
А оттуда есть мѣсто подъ горою на поли, версты вдалѣе от Рождеста Христова, на встокъ лиць, на том мѣстѣ святии аггели благовѣстиша пастухом рождество Христово. И есть ту была пещера; над тою пещерою создана была церкви добра во имя святаго Иосифа, и ту былъ манастырь добръ. Нынѣ же разорено есть от поганых[144] мѣсто то. И есть около мѣста того поле красно велми и нивы многоплодны, и масличья много. И то ся мѣсто зоветь Агиа пимина, еже протолкуется «Святаа паства». И ту есть село святаго Савы к Вифлеему лиць под горою.
О ПЕЩЕРѢ И О ДУБѢ МАМРИЙСТѢ
А от Вифлеема есть на югь лиць Хевронъ, пещера Сугубаа и дубъ Мамбрийский.[145] И есть отъ Иерусалима до Хеврона верст 28, и есть путь мимо Вифлеема к Хеврону, ити до Вифлеома 6 верстъ, от Вифлеема до рѣки Афамьскиа суть версты 3. В той рѣце Афамьстѣй пророкъ глаголеть Давыдъ въ Псалтири:[146] «Ты исуши рѣки Афамля. Твой есть день и твоя есть нощь».[147] И есть рѣка та нынѣ суха: под землею течеть рѣка та, и явится у моря Содомьскаго, ту бо входить в море Содомьское. И ту есть об онъ полъ рѣки тоя гора камена высока велми, лѣсъ на горѣ той велик и частъ; и есть путь сквозѣ гору ту страшную. Неудобьпроходно есть, есть бо ту твердь велика, и биють срацины в горѣ той. Иже кто в малѣ хощеть пройти, то не можеть пройти. Мнѣ же Богъ добру дружину и многу зѣло, и тако могохомъ прейти бес пакости мѣсто то страшное. Ту бо прилежить Асколонь градъ, да оттуда выходять погании и мнози и биють на пути том злѣ. В той же горѣ, в том же лѣсѣ, убиенъ бысть Авесаломъ, сынъ Давыдовъ; туда бо бѣжаше отъ бѣды отца своего, и ту внесе его мска в чащю лѣса того, и я главу его за власы, и съя съ мщате, и повисе на древѣ высоко, и ту устрѣленъ бысть въ сердце 3-ми стрѣлами, и тако умре на древѣ томъ.[148]
А оттуда до клятвенаго кладязя Авраамова[149] есть версть 10, а от кладязя того дуба Мамъбрийскаго есть верст 6.
О ТОМ ЖЕ
Есть же дуб-от святый у пути на близу, тамо идучи на правой руцѣ; и стоит красенъ на горѣ высоцѣ. И есть около корения его долѣ от Бога помощено мраморомъ бѣлым, якоже помостъ церковный. Помощено есть около дуба того всего добраго, и есть посредѣ помоста того вырослъ дуб-от святый, ис камени того, дивенъ есть. На врьху горы тоя около дуба того уродилося яко дворище, равно и чисто бес камениа, и ту стоялъ шатеръ Авраамовъ близь дуба того къ встоку лиць. И есть дуб-от не велми высокъ, кроковат велми, и частъ вѣтми, и многъ плод на нем есть. Вѣтьви же его близ земли приклонилися суть, яко мужь можеть, на земли стоя, досячи вѣтви его. Втолще же есть двою сажень моих около его, а голомя възвыше до вѣтвѣй его полуторы сажени. Дивно же и чюдно есть толь много лѣт стоящу древу тому на толь высоцѣ горѣ, не вредися, ни испорохнѣти! Но тоитъ утверженъ от Бога, яко то перво насаженъ. И под тый дубъ прииде Святаа Троица к патриарху Аврааму и ту обѣда у него под тѣмъ дубомъ святым. И ту благослови Святаа Троица Авраама и Сарру, жену его, и вда има родити Исаака на старость. Ту и воду показа Святаа Троица Авраамови, и есть кладяз-етъ и доднесь под горою тою у пути близь. И та земля вся около дуба того зовется Мамбрия; да потому зовется дуб-отъ Мамбрийский. А от дуба того до Хеврона есть двѣ верьстѣ.
О ГОРѢ ХЕВРОНѢ
Хеврон же гора есть велика, и град был на горѣ той велик и твердъ велми, и зданиа его суть ветхаа силно. Множьство людей сѣдѣло прьво по горѣ той, и нынѣ же есть пусто.
На той бо горѣ Хевроньстѣй и первое сѣлъ внук Ноевъ, сын Хамовъ, Ханаонъ, по потопѣ пришед отъ столпотворениа; и населил был землю ту всю около Хеврона; да тако земля та зоветься Хананѣя.[150] И ту землю обѣща Богъ Аврааму, и еще ему сушу въ Месопотамии и в Хараонѣ; ту бо есть был домъ отца Авраамля. И рече Богъ Авраамови: «Изиди от земля твоея, и от дому отца твоего, и иди в землю Хананѣйскую, и тобѣ дам землю ту и сѣмени твоему до вѣка и азъ буду с тобою».[151] И нынѣ поистиннѣ есть земля та Богомъ обѣтованна и благословена есть от Бога всѣм добром: пшеницею, и вином, и маслом, и всяким овощом обилна есть зѣло, и скотом умножена есть; и овци бо и скоти дважди ражаются лѣтом; и пчелами увязло ту есть в камении по горамъ тѣмъ красным; суть же и виногради мнози по пригорием тѣмъ, и древеса много овощнаа стоятъ бес числа, масличие, смокви, и рожцы, и яблони, и черешни, инородия. И всякий овощь ту есть; и есть овощетъ лучи и болий всѣхъ овощий, сущих на земли под небесемъ, нѣсть такого овоща нигдеже. И воды добры суть в мѣстѣ том и всѣмъ здрави. И есть мѣсто то и красотою и всѣмъ добром. Неисказанна есть земля та около Феврона! И ту есть был домъ Давыдовъ на той горѣ Февроньстѣй; и ту бо есть был Давыдъ 8 лѣт, егда бяше выгнал сынъ его Авесалом.[152]
А от Феврона до Сугубыа пещеры Авраамовы близь яко полъ врьсты ближе. Сугубаа пещера в каменѣй горѣ есть и в той пещерѣ есть гроб Авраамовъ, Исааковъ и Яковль. Ту бо пещеру Сугубую Авраамъ купил у Ефронь Хетфѣянина на погребение всему роду своему,[153] егда прииде от Месопотамиа в землю Хананѣскую. И ино не притяжа ничтоже прьвѣе, но токмо пещеру Сугубую на погребение себѣ и всему роду своему. И есть нынѣ созданъ градокъ малъ около пещеры тоя, но твердъ зѣло. И есть градок созданъ есть великим каменем, чюдно и несказанно хитростию, и стѣны его высокы суть велми. Посредѣ градка того днѣ утвержена есть пещера твердо. И помощенъ есть градокъ тъ весь дсками мраморными, бѣлаго мрамора. И есть пещера та под мостом исподи утвержена велми, идеже лежит Авраам, Исаакъ, Иаковъ, и вси сынове Ияковли; и жены их ту лежат, Сарра, Ревѣка. А Рахиль кромѣ лежить на пути у Вифлеема. Суть же въ градцѣ том днѣ над пещерею создани гроби разно себѣ; над гробы тѣми созданы церковци малы круглы. И есть близь себе гробъ Авраамовъ и жены его, Сарринъ; и гробъ Исааковъ и жены его, Ревекинъ, близь себе; гробъ Ияковль и жены его, Ревекинъ, близь себе; гробъ Ияковль и жены его, Илиинъ, близь себе еста.
О ГРОБѢ ИОСИФОВѢ
Иосифа Прекраснаго гробъ[154] внѣ градка того, кромѣ пещеры Сугубыя вдалѣе, яко довержеть до градка того. И то мѣсто нынѣ — Святый Авраамъ. И ту есть близь гора высока, на полуде лиць, отъ Сугубыя пещеры вдалѣе верста едина; и на ту гору взиде Святаа Троица со Авраамом; до тоя бо горы проводи Авраамъ Святую Троицу от дуба Мамбрийскаго. И ту есть мѣсто на верху горы тоя, красно и высоко зѣло, и на том мѣстѣ Авраамъ, пад на лици своемъ, поклонися Святѣй Троици, моляшеся и глаголаше:
О МОЛИТВѢ АВРААМЛѢ
«Господи! Да не погубиши праведнаго с нечестивыми в пагубу! Но аще, Господи, обрящеши 50 праведник в Содомѣ, не помилуеши ли, Господи, всего града того 50 ради праведникъ?» И рече Господь Авраамови: «Аще обрящу в содомлянех 50 правеникъ, не погублю всего града того, 50 дѣля праведникь». И паки поклонився Авраамъ Богови и рече: «Аще обрящется в содомѣхъ 30 праведникъ, не помилуеши ли всего града того?» И рече Господь Богъ Аврааму: «Аще обрящется 30 праведникъ в содомѣх, не погублю всего града того». И поклонився Авраамъ Господеви, и рече: «Многомилостиве и трьпеливе о беззакониих наших Господи! Да не прогнѣваешися на мя, раба твоего, и възглаголю еще единою: аще обрящется в содомѣх 15 праведник, не помилуеши ли, Господи, всего града того, 15 ради праведник?» И рече Господь Богъ къ Авраамови: «Аще обрящется в содомѣх 15 праведник, не погублю всего града того 15 дѣля праведник, ни 5 ради праведник, не погублю всего града того». И умолче Авраам, и не приложи к тому глаголати ничтоже. С тоя же горы посла Святаа Троица два аггела в Содом, да изведуть Лота сыновьца Авраамова.[155] Ту, на томъ мѣстѣ, тогда Авраамъ жертву принесе Богови пшиницею, всыпавъ на огонь; и тѣмъ зоветься мѣсто Жертва Авраамова. И есть мѣсто то высоко велми, и видѣти есть оттуда всю ту Хананѣйскую.
И отъ Жертвы Авраамовы до дебри Грезновы верста едина, а от дебри Грезновыя до гумна Анататова веръста 1.
О ГРОБѢ ЛОТОВѢ, ИЖЕ ВѢ СИГОРѢ
А оттуда до Сигора есть двѣ верстѣ. И ту есть гробъ Лотовъ и обою дщерю его 2 гроба еста. И в той же горѣ пещера велика, и в ту пещеру въбѣглъ Лотъ со дщерма своима. Ту есть градищо близь первых людий, и был на горѣ той высокь, и то зоветься Сигоръ.
А оттуда есть веръсты вдалѣе мѣсто на взгории, к полуднию лиць от Сигора, и ту стоитъ жена Лотова столпом каменым. А от Жены Лотовы до Содома есть двѣ верстѣ.[156] И то все видѣхом очима своима, а ногама своима не могохомъ дойти до Содомскаго мѣста, боязни ради поганых. И не даша ны ити тамо правовѣрнии человѣци, рекоша ны тако: «Ничтоже вы тамо видѣти добра, но токмо муку, и смрад исходить оттуду. И болѣти ти будет, рѣша ны, от смрада того злаго». Да ту ся възвратихомъ опять къ Святому Аврааму и, благодатию Божиею съблюдаеми, проидохомъ по здраву в Сугубую пещеру, в градок, и ту поклонихся святымъ мѣстом всѣмъ, и почихом ту два дни. Благодатию Божиею обрѣтохомъ добру дружину многу, идущу въ Иерусалимъ; и ту пристахом мы к нимъ, и идохомъ с радостию с ними безь боязни, и доиддохомъ по здраву святаго града Иерусалима, и похвалихомъ Бога, сподобившаго нас недостойных видети святаа та мѣста, и неизреченнаа, и не сказаннаа.
И есть на полудне лиць отъ Вифлеема манастырь святого Харитона, на той же рецѣ Афамьстѣй; и есть близь моря Содомьскаго в горах каменых, и пустыни около его. Гроздно и безводно есть мѣсто то, и сухо. Есть под ним дебрь камена и страшна зѣло. Около был весь градом одѣланъ, посрѣдѣ же града того есть 2 церкви, в велицѣй есть церкви гробъ святаго Харитона.[157] Внѣ же есть града усыпалница, создана гораздо, и в той усыпальници лежат святии отци, телесы яко живи; и лежит ихъ ту болѣ 7-сот. Ту лежит святый Кириякъ Исповѣдник[158] тѣлом весь цѣлъ; ту лежита Ксенофонтова сына, Иоаннъ и Аркадие,[159] и благоюхание чюдно от них исходит. И ту поклонихомся на мѣстѣ том святомъ, и взидохом я на гору на угь лиць, от манастыря того верста едина вдалее.
И ту мѣсто есть равно на нивѣ, и на том мѣстѣ всхищен бысть пророкъ Аввакум, идущу ему на поле к женцемъ съ брашном и с водою. И несе его аггелъ в Вавилон к Данилови пророку в ровъ; и ту накормивъ Данила и напоивъ, и паки всхищенъ бысть аггелом; в то же час в том же дни паки опять бысть на том же мѣстѣ у жнець и дасть им обѣд.[160] И нынѣ есть на мѣстѣ том аки теремець созданъ, знамениа ради. Есть же Вавилон оттуду вдале 40 дний.
И от того мѣста близь церкви велика, клѣтьски создана, во имя святыхъ пророкъ. И ту есть исподи под церковию тою пещера велика, и в той пещерѣ лежита 12 пророка въ трех раках: Аввакум, Наумъ, Михей, Иезекий, Авдий, Захария, Иезекия, Измаил, Савеиль, Варухъ, Амос и Осий.[161]
И ту есть близь на горѣ село велико велми, и сѣдят в немь срацини мнози, и христиане суть же ту, въ селѣ томъ, мнози. И то село есть святыхъ пророкъ: ту ся суть родили святии пророци, и то их есть отчина село то. И ту лежахом нощь едину в селѣ том, Божиею благодатию храними. И почестиша ны добрѣ в селѣ том християне. И ту опочивше добрѣ нощь ту и заутра вставше рано, идохом к Вифлеему. Старѣйшина бо срациньский сам со оружиемъ проводи ны олне до Вифлеема, и та мѣста вся тоже ны проводил. А лапь не дойти до тѣхъ мѣстъ поганых ради: туда бо ходять мнози срацини и разбивають в горахъ тѣх. И доидохом по здраву о святаго града Вифлеема, и ту поклонихомся Рождеству Христову и, ту почише, идохомъ с радостию въ святый град Иерусалимъ.
ИДѢЖЕ УБИ ДАВЫДЪ ГОЛИАФА
И есть ту мѣсто близь Иерусалима, на всток лиць отъ столпа Давыдова яко дострѣлить, и на том мѣстѣ уби Давыд Голияда.[162] И есть мѣсто подобно близь истерны, и ту есть нынѣ нива добра.
И оттуда дострѣла есть вдалее до пещеры, и в той пещерѣ лежат мощи многих святых мученик, избиеных въ Иерусалимѣ во царство Ираклиево; и зовется мѣсто то Агаиа Мамила.[163]
ИДѢЖЕ ВЗРАСТЕ ЧЕСТНОЕ ДРЕВО
И от того мѣста до Честнаго Креста есть врьста едина; и есть мѣсто за горою, на запад лиць от Иерусалима, и на том мѣстѣ посѣчен есть подножекъ Христовъ, на нем же пригвоздиша пречистѣи нозѣ Господа нашего Исуса Христа. И есть мѣсто то градом одѣлано, и посредѣ града того создана есть церкви велика вверхъ во имя Честнаго Креста, исписана есть добрѣ вся. И под великым олтарем, под трапезою глубоко, и есть пень древа того честнаго. И утвержено есть велми, и покрыто есть над пнемъ тѣм дъсками мрамора бѣлаго. И оконце продѣлано противу древу тому, и есть кругло. И то есть манастырь Ивѣрьскый.
О ДОМУ ЗАРЬИНѢ
И от того манастыря до дому Захариина суть версты 4, и есть мѣсто то под горою, к западу лиць от Иерусалима. В тот домъ Захариинъ прииде Святаа Богородица в подгорие къ Иелисавефи и цѣлова Иелисавефь. И бысть, яко услыша Иелисавефь цѣлованье Марьино, и взаграся младенець, радущами въ утробѣ ея, и рече Иелисавефь: «Откуду се прииде ко мнѣ мати Господа моего? Благословена еси в женах, и благословенъ плод утробы твоея».[164] В том же дому Иоаннъ Предтеча родился есть. И есть нынѣ на мѣстѣ том создана была церькви вверхъ. Идуще въ церковь ту, на левѣй руцѣ под малым олтарем есть пещерка мала, и в той пещерѣ родился Иоаннъ Предтеча. И есть мѣсто то было одѣлано градом каменым все.
О ГОРѢ, ИДЕЖЕ БѢЖА ЕЛИСАВЕФЬ СЪ ПРЕДТЕЧЕЮ
А оттуда есть полъверсты чресъ дебрь горы, въ нюже гору прибѣже Иелисавефь и рече: «Горо, приими матерь с чадомъ!» И абие разступися гора и приятъ ю. Слуги же Иродовы, иже гна вслѣд ея, пришедшие до мѣста того, не обрѣтоша ничтоже и возвратишася томлены. И есть мѣсто то знати на камени томъ и до нынѣшняго дне. И есть над мѣстом тѣм нынѣ создана церквица мала; исподи под церквицею тою пещерка мала, и церквица другая пред пещеркою тою приздана. Ис тоя пещеры исходить вода добра зѣло, и ту воду пила святаа Иелисавефь, съ Иоанномъ ту сущи, в горѣ той; ту бо есть была до умертвия Иродова, аггель бо ю набдяше в горѣ той. И есть же гора та велика велми и лѣсъ по ней есть многъ, и около ея дебри суть многи. И есть на запад от Иерусалима; имя мѣсту тому — Орини.[165] В ту же гору вбѣглъ Давыдъ пророкъ изъ Иерусалима, от Саула царя.[166]
О РАМѢ
А от тоя горы къ западу лиць есть двѣ верьстѣ до Рамы, и о той Рамѣ пророкъ Иеремѣя глаголеть: «Глас в Рамѣ слышанъ бысть, плачь и рыдание во ушию ею, Рахиль плачющюся чад своих и не хотяше утѣшитися, яко не суть».[167] И есть Рама та дебрь велика, и по дебри той сѣдѣла села многа. И та земля вся около дебри тоа нынѣ зоветься Рама, и то есть область Вифлеемьскаа. И ту Ирод царь посла воя своа в Раму избить святых младенець.[168]
А ЕЛЬМАУСѢ
А от Рамы к западу лиць суть версты 4 до Елъмауса, и ту Христос въ 3-тий день по въскресении явися Луцѣ и Клеопѣ, идущима има от Иерусалима на село, и ту познася има Христос в преломлении хлѣба.[169] И есть ту было село то велико. На мѣстѣ же томъ была церкви создана. Нынѣ же есть разорено все от поганых, и село то есть Елъмаусъ пустъ. И есть сторонь пути того за горою было то, на правой руцѣ, тамо идуще от Иерусалима къ Яфу.
О ЛИДДѢ
А от Елмауса до Лидды суть 4 версты. По полю все доити Лидды. И ту есть был град великъ велми, имя ему Лидда, нынѣ же зовется Рамбилий. И в той Лиддѣ Петръ исцѣлилъ есть Ению, на одрѣ лежаща.[170]
О ОПИИ
А от Лидды до Опии есть верстъ 10, все по полю ити. В том градѣ во Опии святый Петръ апостолъ Тавифу въскресилъ.[171] В том же градѣ постившю Петру на горници въ 9 час, видѣ плащаницю с небеси сходящу, на 4 краи поврьжено; и пришедшю до него, и възрѣвъ Петръ, и видѣвъ плащаницю ту исполнь сущу четвероногых и всякого гада. И рече ему гласъ с небеси: «Петре, вставъ, заколи и яжь!» И рече Петръ: «Господи, николиже скверно и нечисто вниде въ уста моя».— И рече ему глас с небеси: «Еже Богъ очистилъ, ты не оскверняй».[172] И на том мѣстѣ нынѣ церкви создана во имя святого Петра. Есть же гряд-от Опия у моря близь, и приходит море к стѣнам его. И тако нынѣ зовется град-от Яфъ фряжьскиинѣм языкомъ. А от Яфа до Тарсуфа есть верстъ 6.
О КЕСАРИИ ФИЛИПОВѢ
А от Тарсуфа до Кесария Филиповы суть версты 24, все подлѣ море ити. В той же Кесарии святый Петръ апостолъ крестилъ Корнилия.[173] Ту же есть близь гора, двою версту вдалее от града того на полудне лиць, и в той горѣ жилъ отецъ Маркиянъ,[174] к нему же прииде жена блудница искуситъ его.
О КАПЕРНАУМѢ
А от Кесариа Филиповы до Капернаума града есть верстъ 8. И есть Капернаумъ был град велик велми, и людий множество в немъ было, нынѣ же есть пустъ град-от. И есть близь моря Великаго. И о том Капернаумѣ глаголет пророкъ: «О, горе тебѣ Капернаумѣ! Възнеслъся еси до небесъ и до ада снидеши».[175] Ис того бо града изити хотяшеть антихристъ.[176] Да того ради нынѣ фрязи отпустили суть весь град-от Капернаумъ.
О ГОРѢ КАРЛИНЬСТѢЙ
А от Капернаума до Карьмильския горы есть верст 6. И в той горѣ святый пророкъ Илиа жилъ есть в пещерѣ, и той враном бысть прекормленъ Илия пророкъ. На той же горѣ жерьци Вавиловы исклалъ ножем и рече Илиа: «Ревнуя, поревновах по Господи Бозѣ моем».[177] И есть гора та Каръмильскаа высока велми, и море Великое близь горы тоя, яко версты вдалее. От горы Кармильскиа до града до Кифы есть верста едина.
О АКРѢ ГРАДѢ
А отъ Кифы до Акры есть верстъ 15. И есть градъ тъ Акра великъ велми и твердъ зданиемъ, и лимень добръ под градом тѣмъ есть. И то град есть срациньский, нынѣ же фрязи держат. А от Акры до Тирова града есть верстъ 10, а от Тира до Сидона есть верстъ 10. И ту есть близь село Сареффа Сидонъскаа; в том селѣ Илиа пророкъ въскресилъ сына вдовича.[178]
О ВИРИТѢ ГРАДѢ
И от Сидона до Вирита града[179] есть верст 15. В том градѣ жидове прободоша образъ Христовъ копиемъ, изиде кровь и вода; и тогда мнози вѣроваша и крестишася во имя Отца и Сына и Святаго Духа. И в от же град Вирит Ксенофонтова сына Иоаннъ и Аркадие пошъла бяста учить философии.[180] А отъ Рита до Зевеля 20 верстъ; а от Зевеля до Триполя 40 верстъ; а от Триполя до рѣки Судии 60 верстъ.
О ВЕЛИЦѢ АНТИОХИИ
На той бо рѣцѣ есть Антиохия Великаа. И есть от моря подале Антиохиев град 8 верстъ. Вдалее Адекия[181] 100 верстъ, таже Малаа Антиохия, таже Каниноросъ, таже Мавроноросъ, таже Сатилия градок, таже Хидониа островець малъ. И ти вси гради суть подлѣ море, да тѣ грады вси минухомъ по морю, не приставающе, и приидохомъ близь къ градомъ тѣмъ; боязни ради ратных не пристахомь в Хилидонии. И оттуда идохомъ в Мира, таже к Патеру граду; и у того града срѣтоша нь хусареве въ 4-хъ галиахъ, и яша ны, и излупиша всѣх. А оттуда дидохомъ къ Царюграду, и доидохом по здраву Царяграда.
О ГАЛИЛЕИ И О МОРИ ТИВИРИАДЬСТѢМ
И есть путь от Иерусалима в Галилею к Тивериадьскому морю, и к Фаорьстѣй горѣ, и к Назарефу. Та бо земля около Тивириадьскаго моря вся зовется Галилея, и есть земля та от Иерусалима на лѣтний въстокъ лиць. И есть Тивириада град 4 дний вдалее от Иерусалима пѣшему человѣку ити, и есть путь страшен сельми и тяжекъ зѣло; в горах каменых ити 3 дни, а четвертый день подлѣ Иорданъ по полю ити все къ всходу лиць, олне до верха Иорданова, отнюдуже поиде Иордан рѣка.
И пригоди ми Богъ пут-ет исходити тако: поиде бо князь Иерусалимьский Балдвинъ[182] на войну к Дамаску путем тѣм к Тивирьядьскому морю, туда бо есть путь к Дамаску мимо Тивириадьское море. То азъ увѣдах, оже хощеть князь путем тѣмъ к Тивириадѣ, идохъ ко князю тому, и поклонихся ему, и рекох: «И азъ бых хотѣл поити с тобою к Тивириадьскому морю, да бых походил святаа та мѣста вся около Тивириадьскаго моря. Да Бога дѣля поими мя, княже!» Тогда княз-етъ с радостию повелѣ ми поити с собою и приряди мя къ отрокомъ своим. Тогда азъ с радостию великою наях под ся. И тако проидохдомъ мѣста та страшная с вои царьскими бе-страха и без пакости. А без вои путемъ тѣмъ никтоже может проити, но токмо святаа Елена путем тѣм ходила, а инъ никтоже.
Да се есть путь к Тивириадѣ: а от Иерусалима до кладязя святыя Богородица верстъ 10; а от кладязя того до Гельвуньских горъ суть версты 4. И на тѣх горах Гелвуньских убиенъ бысть Саулъ, царь июдѣйскый, и сынъ его Анафанъ ту же убиен бысть.[183] И суть же горы велики, камены сухи, безводны, нѣсть бо росы на них никогдаже.[184] А горъ тѣх до кладязя Давыдова есть верстъ двѣ; а от кладязя того до пещеры Давыдовы суть версты 4. В той пещерѣ дал бяше Богъ Саула царя в руцѣ Давыдови, и не уби его, оному спящу, но урѣза скуть окройнища его и взя мечь его и покровъ ручный.[185] А от тѣх горъ до Сихемьских горъ и до рова Иосифова суть версты 4. И на тѣх горах сынове Ияковли пасяху стада отца своего Иякова; та тѣ горы прииде Иосифъ Прекрасный къ братьи своей, от отца своего посланъ к ним, нося им миръ и благословение от отца своего Иякова. Они же, видѣвше брата своего Иосифа, вставше и яша и, и ввергоша и́ в ровъ,[186] иже и до днешняго дне есть ров-отъ, яко и стѣна глубока создана камением великым, и твердъ велми. И ту угоди ны ся ночьлѣгъ лежати на мѣстѣ том. Есть бо мѣсто то близь пути людскаго, на правой руцѣ, тамо идучи.
О КЛАДЯЗИ ИАКОВЛИ
И оттуда до вси Иосифовы, иже нарицаеться Сихарь, есть верстъ 10. И ту есть кладязь Ияковль, глубокъ и великъ, и вода студена зѣло и сладка. И у того кладязя Христос бесѣдовал с женою самарянынею.[187] И ту лежахом ночьлѣгъ.
О САМАРИИ
И ту есть близь град Самариа яко полверсты вдалее от кладязя того. Град же Самариа великъ есть велми и обиленъ есть всѣм добром. Град-от Самария стоитъ межи двѣма горама высокима, источници воднии мнози студени посредѣ града того текуть красно. И древеса овощная бе-щисла ту суть всяка: смокви, орѣшие и рожци, масличие, яко дубравы, яко лѣси суть по всей земли той окоо Самария. По краемъ нивы многоплодовиты суть по полем тѣмъ. И есть земля та около Самариа красна и чюдна зѣло. И есть мѣсто то обилно всѣм добром: маслом и вином, пшоницею и овощомъ. И просто рещ, оттуда есть живъ Иерусалимъ всѣмъ добром. И тъ нынѣ град Самарийский зовется Неаполи. А оттуда есть мѣсто, двою версту к западу лиць от града Самариа, имя мѣсто тому Севатополи; и есть ту градокъ малъ созданъ, и то есть темница святаго Иоанна Крестителя Христова; и в той темници усѣченъ Иоаннъ Предтеча Христовъ от Ирода царя.[188] И ту есть гробъ святаго Иоанна Предтеча, и есть на мѣстѣ том церковь создана добра во имя Предтеча Иоанна. И есть нынѣ ту манастырь фряжьский, богат зѣло.
О АРИМАФЕИ ГРАДѢ
А оттуда есть 4 версты до Аримафѣя. И ту есть гробъ святаго Иосифа и святаго Малелеиля.[189] И есть мѣсто к западу лиць от Самариа в горах. Есть градок мал созданъ над мѣстом; церкви добра клѣтьски создана над гробом святаго Иосифа. И то ся мѣсто зоветь Аримафѣй. А от Самариа путь есть к Тивириадьскому морю на встокъ лиць на лѣтний.
О ГРАДѢ ВАСАНЬСТѢ
И есть от Самариа до Васана града верстъ 30. В том градѣ Васаньстѣ Огъ, царь Васаньский, был, егоже уби Исус Навгинъ у Иерихона.[190] И есть мѣсто то страшно и гроздно велми. Исходит из градища того Васаньскгаго 7 рѣкъ, и стоитъ тростие велико по рѣкам тѣм, и финици мнози стоятъ высоци по градщу тому, яко лѣсъ частый. И есть мѣсто то страшно и неудобь проходно: ту бо живуть срацини силнии погании и биют на рѣках тѣхъ на бродѣхъ. И лвове мнози ту ся ражают. И есть бо мѣсто то близь Иордана рѣки и болоние велико прилежить от Иордана къ градищу тому Васаньскому. И ты рѣки текуть от Васана въ Иорданъ; да тѣм лвове мнози суть въ мѣстѣ том.
И ту есть близь под градомъ тѣм къ востоку лиць пещера дивна крестным образом уродилася. Ис тоя пещеры исходит источник; и есть ту купѣль чюдна, сама уродилася и яко создана от Бога. В той купѣли самъ Христос купался съ ученики своими. И есть знати до днешняго дне мѣсто то, идеже Христос сѣдѣл на камени. Ту купахомся и мы грѣшнии недостойнии. Въ том же градѣ Васаньстѣмъ жидове искаху Христа, показаша ему кинисъ, и рекоша: «Достит ли дань дати или ни?» Рече же имъ: «Чий есть образ и написание? Въздадите кесарева кесареви, а Божиа Богови». И рече Христос, обращься къ Петру: «Иди верзи удицу в море; юже преже имеши рыбу, разверзи уста ея, изми статиръ и вдай за мя и за ся».[191] У того же града Васана Христос ицѣли два слѣпца, иже зваста въслѣд его идуща.[192]
О ИОРДАНѢ РѢЦѢ
А от Васана до врьха Иорданова и до Мытници Матфѣевы[193] есть верстъ 20; и есть пу-тет все по полю ити подлѣ Иордан, пиюще Иорданову воду,— сладка зѣло и чиста,— все къ восходу лиць ити отли до верха Иорданова. Иордан же поиде из моря Тивириадьскаго,[194] от двою источнику кипит зѣло чюдно. Имя источнику единому Иоръ, а другому имя источнику Данъ. И оттуда поиде Иордан двѣма рѣками из моря Тивириадьскаго. И еста подалѣ себе, яко трижды перестрѣлить межи има. И поидета рѣцѣ тѣ разно себѣ мало яко полверсты вдалѣе, и потомъ сонметася обѣ рѣцѣ въ едину рѣку, и то ся зоветь Иордан — по имени двою источнику. Течеть же Иорданъ быстро и чисто водою, и лукаряво велми. И есть всѣм подобен Сновѣ рецѣ, в ширѣ и в глубину, и болонием подобенъ есть Иорданъ Сновѣ рѣцѣ. И рыбы многи суть на верху его зѣло. И есть на самомъ верху Иордановѣ, на обою потоку, еста 2 моста камена, создана на комарах твердо велми, и под та моста течеть Иорданъ сквозѣ комары мосту тою.
О МЫТНИ МАТФЕОВѢ
От тою мосту близь была мытница Матьфиева, апостола Христова; ту бо ся сходять путье вси черсъ Иорданъ к Дамаску и в Месопотамию. И ту, в тою мѣсту, ста обѣдати князь Балдвинъ с вои своими. Ту же и мы стахом с нимъ у самово верха Иорданова, купахомся на самом версѣ Иордановѣ в мори Тивириадьстѣмь. И походихомъ тогда около Тивириадьскаго моря бе-страха и без боязни вся та святаа мѣста. Кудаже Христос Богъ нашь походил своима ногама, ту же и мене худаго и грѣшнаго сподоби Бог походити и видѣти всю ту землю Галилѣйскую. Его же не надѣяхомся николиже видѣти, то же ми показа Богъ видѣти и обиходити ногама своима недостойныма. И видѣхъ очима своима грѣшныма всю ту землю святую и желанную. Не ложно, по истинѣ, яко видѣхъ, тако и написах о мѣстѣхъ святыхъ. Мнози друзии, доходивше мѣстъ сих, не могоша испытати добрѣ, блазнятся о мѣстѣх сих, а инии, не доходивше мѣстъ сих, лжуть много и блядуть. Мнѣ же худому Богъ показа мужа свята и стара деньми, и книжна велми, и духовна, живша в Галилеи лѣт 30, а у святаго Савы въ лаврѣ живша лѣтъ 20, и тый ми мужь указа все по истинѣ, от святыъ книгъ испытавъ добрѣ. Да что въздасть мнѣ грѣшному толико добра видѣти?
И ту стояхом у мосту тою весь день тъ, и к вечеру князь Балъдвинъ поиде за Иордан к Дамаску с вои своими. Мы же идохомъ в град Тивириадьский и ту пребыхом 10 дний въ градѣ том, дондеже прииде князь Балъдвинъ с войны тоа от Дамаска. Мы же дотолѣ походихом во вся мѣста та святаа около Тивериадьскаго моря.
О МОРИ ТИВИРИАДСТѢМ
Тивириадьское есть море обиходичаво яко озеро, и вода его сладка зѣло, и нѣсть сыти, пиюще воду ту. По длѣ же есть 50 верстъ, а въ преки 20 верстъ. Рыбы же в нем много зѣло, и ту есть рыба едина, дивна и чюдна зѣло, и ту рыбу Христос любил ясти; и есть сладка въ ядь рыба та паче всякоя рыбы, образом же есть яко коропичь. И яхъ сам рыбу ту многажды, ту буда въ градѣ. Ту же рыбу по въскресении Христос ялъ есть, егда прииде къ, учеником своим, лвящим имъ; и рече: «Дѣти, имате ли что снѣдно?» Они же рекоша: «Ни». И рече имъ: «Верзите одесную страну мрежа».[195]
О ВЕРСѢ ИОРДАНОВѢ
И есть от верха Иорданова и от мосту тою до бани Христовы и до бани Святыя Богородица, и до бани Апостольскиа[196] верстъ 6, а от бани святыхъ до града Тивериады есть верста едина.
И есть был град Тивириада великъ велми: двѣ верстѣ вдалѣе, а вширѣ версты. И есть подале море Тивириадьское. В том градѣ многа чюдеса створих Христос Богъ нашь: ту бо есть мѣсто посредѣ града того, идѣже Христос прокаженаго очисти;[197] ту есть был домъ тещи Петровы, апостола; и ту Христос вниде в дом тый и цѣли от болѣзни огньныя тещю Петрову.[198] И ту на том мѣстѣ церкви создана во имя апостола Петра, кругла образом. Ту есть и домъ Симона прокаженаго был, идеже блудница на вечери омочи слезами нозѣ пречистѣи Господа нашего Исуса Христа и власы своими отре и прия отпущение бе-щисленых грѣх.[199] И в том же градѣ и слукую жену ицѣли.[200] Ту же есть было сотниче чюдо. Ту же одръ свѣсиша с больным отроком, покровъ прокопавше.[201] Ту же Ханаоныню помилова.[202] Ту есть пещера, и вода в ней сладка зѣло, и студена, в ту же пещеру Христос вбѣглъ, егда хотѣша и царя поставити в Галилеи.[203] И ина чюдеса многа Христос створи въ градѣ том. В том градѣ есть гробъ Елисѣя пророка, сына Асафатова.[204] Ту же есть близь при пути гробъ Исуса Навгина.[205] И есть ту камень великь у моря близь, къ стоку лиць, от града вдалѣе дострѣла; и на том камени стоялъ Христос, и ту учил народы, иже бяше пришли к нему от помория Тирьскаго и Сидоньскаго, и Декаполя, и от всея Галилея; и оттуда отпусти народы и ученики своя, идоша на ону страну моря в коряблих; и сам Исус ту оста и послѣди оттуда предие по морю, яко по суху ходивъ ногама своима, и бысть об онъ полъ моря пред народом. Они же, пришедше, обрѣтоша Исуса, тамо ходяща, и глаголаша: «Учителю, когда сѣмо прииде?» Он же рече им: «От Бога вся возможна суть, а от человѣкъ невозможна».[206] Есть верстъ 10 от Тивириады до того мѣста по морю. И есть мѣсто на пригории вдалеѣ от моря версты единоя.
ИДЕЖЕ ХРИСТОС НАПИТА ПЯТЬ ТЫСЯЩЬ МУЖ
И есть мъсто то равно и травно, и на том мѣстѣ Христос питал народы 5 тысящь 5-ю хлѣбъ, кромѣ женъ и дѣтий, и остася укроховъ 12 коша.[207]
ИДЕЖЕ ХРИСТОС ТРЕТЬЕЕ ЯВИСЯ УЧЕНИКОМ СВОИМ, ВСТА ОТ МЕРТВЫХ
И ту есть близь мѣсто под горою моря того Тивириадьскаго, и на том мѣстѣ явися Христос учеником своим по въскресении третиее: и прииде Христос, и ста при езерѣ, рече: «Дѣти, имате ли что снѣдно?» Они же рекоша: «Ни». И рече имъ Исусъ: «Възверзите одесную страны мрежа, по глаголу моему, и обрящете». Они же въвергоша и ктому не можаху еа привлещи отъ множества рыбъ; извлекоша на сухо мрежу, полну великых рыбъ 100 и 50 и 3; и видѣша у мрежи огнь и хлѣбъ, и рыбу печену, и ту ядъ Христос, прочее дасть им. Ту создана есть церкви во имя Святыхъ Апостолъ. А оттуда есть близь был домъ Марии Магдалыни, ту ицѣли ю Христос от 7-ми бѣсовъ; и то ся мѣсто зоветь Магдалия.[208]
О ВИВСАИДѢ ГРАДА
А оттуда есть близь в горѣ Вифсаида градок Андрѣев и Петров. И ту есть мѣсто, идеже приведе Нафанаила к Петрови и къ Андрѣю.[209]
ИДЕЖЕ ХРИСТОС ПРИДЕ КО УЧЕНИКОМ, ЛОВЯЩИМ ИМЪ РЫБ
И ту есть мѣсто на мори, идеже прииде Христос к Зеведѣеви и къ Андрѣеви и к Петрови, они же влечаху мрежа и завязывяху. И ту познаста Христа Андрей и Петръ, и ту остависта лодию и мрежа, идоста вслѣд Христа.[210] И ту сѣлъ был близь моря Зеведѣева отца Иоаннова, и ту есть был домъ Богословца Иоанна. И ту Христосъ изгна человѣка легион бѣсов, и повелѣ им влѣсти въ свиния, и ту истопаша свиниа в мори.[211] И ту есть близь село Капернаумъ.
А оттуда есть близь рѣка велика, и та рѣка поиде изъ езера Генисаритьскаго, и входить рѣка та в море Тивириадьское. Езеро же Генесаритское велико вельми, 40 верстъ вширѣ, всямокачно кругло, рыбы в немъ множество есть. И ту есть близь езера того град, имя ему Генисира; да потому ся тако зовет Генисаритьское.
О ГРАДѢ ДЕКАПОЛИИ
И ту есть другий град велик зѣло, имя ему Декаполий. И ту есть мѣсто равно близь езера того, и на том мѣстѣ Исус стояше, уча народы, пришедша от Декаполя и помория Тирьскаго и Сидоньскаго, о томъ бо мѣстѣ въ Еуангелии глаголет. И ина многа чюдеса створи Исус около езера того.
О ГОРѢ ЛИВАНСТѢЙ
И ту есть об онъ пол езера того, на лѣтний встокъ лиць, гора высока велми и велика зѣло, и снѣзи на ней лежат чрес лѣто; имя горѣ той Ливан. На той горѣ ражается ливанъ и темианъ былый.[212] И с тоя бо горы Ливаньскыя идета 12 рѣцѣ велицѣ; и идетъ 6 рѣкь къ встоку лиць, а 6 рѣкъ на угъ лиць. И входят рѣкы ты въ езеро Генисаритьское. А 6 рѣкь идут к Велицѣй Антиохии. Да то ся мѣсто зоветь Месопотамия, еже есть Сердорѣчие. И ту есть межю тѣми рѣками Харъранъ, отнюдуже изиде Авраамъ.[213] От тѣх рекъ наполняется езеро Генисаритьское вод многъ. А ис того езера идеть рѣка велика в море Тивириадьское, и умножаеться вода тою водою в мори Тивириадьстѣмь. А из моря того идеть Иордан. Якоже и преже сказахъ о Иорданѣ, то тако постинѣ есть.
Горы же тоя Ливаньския не могох дойти ногами своими страха ради поганых, но сказаша ны добрѣ о горѣ той иже водяху ны християне, живущии тамо; и не даша ны тамо ити к горѣ той Ливаньстѣй, много бо поганых ту живут в горѣ той. Но токмо очима своима видѣли есмы гору ту и та мѣста около езера того Генисаритьскаго. И есть же близь езера того от Тивириадьскаго моря, яко двою версту межи вдалѣе, есть на лѣтний встокъ лиць отъ Тивириады езеро Генисаритьское.
О ФАВОРСТѢЙ ГОРѢ
Фаворьскаа же гора и Назареф от Тивириадьскаго моря на запад лиць, 8 верстъ великых до Фаворьскиа горы ити: токмо едину гору взити, а другую малу гору възлѣсти, а ино все по полю ити, оли до Фавоьскиа горы ити. Фаворьская же гора чюдно и дивно, и несказанно, и красно уродилася есть; от Бога поставлено есть красно и высоко велми и велика; и есть посреди поля того красного, якоже стог кругол; гора та уродилася есть красно. И есть кромѣ всѣх горъ подале. И течет рѣка подлѣ гору ту по полю долѣ. И есть по всей горѣ Фаворьстѣ росло древо всякое: смоковь, рожьци и масличие много зѣло. Вышши же есть Фаворьскаа гора всѣх, сущи окресть ея, и есть уединена кромѣ всѣх горъ, и стоитъ посреди поля красно зѣло, яко стогъ будеть гораздо здѣлан, кругло и высоко велми и великъ ободом. Възвыше есть якоже можеть 4-жды с нея стрѣлити; а еже горѣ на ню, то ни осмижды не может на ню въстрѣлити. Есть гора та вся камена, лѣсти же на ню трудно и бѣдно велми по камению, луками на ню лѣсти. Путь тяжек велми; едва бо на ню възлѣзохом: от 3-го часа до 9-го часа, борзо идуще, едва взидохом на самый врьхъ горы тоя святыа. И есть же на самом врьсѣ горы тоя мѣсто высоко ко встоку лиць къ зимнему, аки горка камена мала островерха; и на том мѣстѣ преобразился есть Христос[214] Богъ нашь. И ту есть церкви добра создана на мѣстѣ том во имя Преображениа, а другаа, во имя святых пророкъ Моисия и Илии,[215] подаль того мѣста есть создана церкви на сѣверъ лиць от Преображениа.
О МѢСТѢ, ИДѢЖЕ ХРИСТОС ПРЕОБРАЗИЛСЯ
Мѣсто же то святаго Преображениа одѣлано есть около градом каменым твердо, врата же имат желѣзна град-от. И то есть прьвѣе было епископиа, нынѣ же есть монастырь латыньский. И есть пред градом тѣм полце красно уродилося на версѣ горы тоя. То есть чюдно и дивно Божие устроение, еже есть на толь высоцѣ, иже водѣ быти ту; много бо воды есть на горѣ той на самом врьсѣ. То и нивы суть, и виногради добри, и древеса овощнаа многа суть по горѣ той. И видѣти с нея далече вельми.
В ПЕЩЕРѢ МЕЛЬХИСЕДЕКОВѢ
Ту есть на той же горѣ Фаворстѣй пещера чюдна зѣло на равнѣ. Тако есть, яко погребець малъ въ камени иссѣченъ. И оконце мало было на версѣ пещеры тоя святыя. Трапеза создана днѣ в пещерѣ той на встокъ лиць; дверци имат малы, слѣсти же в пещеру ту по степенемь от запада лиць. И пре-дверми же пещеркы тоя стоятъ смоковици малы; около ея стоятъ древца мала всякаа. Прьвое же был лѣсъ велик ту около пещеры тоя, нынѣ же мала и худа древца суть ту. И в той пещерици жилъ святый Мелхиседекъ, и ту прииде к нему Авраам и возва 3-жды, и рече: «Человѣче Божий!» Изиде Милхиседек, и изнесе хлѣбъ и вино, и созда жрътовник ту въ пещерѣ той, створи жертву хлѣбом и вином, и абие взяться жертва на небеса к Богу. И ту благослови Мелхиседекъ Авраама, и остриже и Авраам, и обрѣза нокти его, и бѣ бо космать Мелхиседек. И то бысть начатокъ литургиам хлѣбом и вином,[216] а не опрѣсноком.[217] О том пророкъ глаголеть: «Ты еси иерѣй в вѣкы по чину Мелхиседекову».[218] И есть пещерка та вдалѣ от Преображениа, яко дострѣлить добрѣ, и есть къ западу лиць мѣсто то святое.
И ту почьстиша ны добрѣ в манастыри том у святого Преображенья, и ту обѣдахом. И опочивше добрѣ, и вставше, идохомъ въ церковь святаго Преображения, и поклонихомся на мѣстѣ святѣмь, идеже преобразися Христос Богъ нашь, и облобызавше мѣсто то святое с любовию и радостию великою, и вземше благословение от игумена и от всее братии, изидохом из манастыря того святого, и обиходивше вся мѣста святаа по всей горѣ той святѣй. Туда бо путь есть мимо пещеру ту Мелхиседекову к Назарефу. Назарефъ есть на запад лиць от Фавора. И второе паки любовию влѣзохом в пещеру ту святую и поклонихомся святѣй той трапезѣ, юже создалъ Мелхиседекъ со Авраамом. И есть до дняшняго дне трапеза та в пещерѣ той. И нынѣ приходить ту святый Мелхиседекъ часто и литургисает в пещерѣ той святѣй, и почивают вси вѣрнии, иже ту живут, в горѣ той святѣ. Ти же ми повѣдаша о том поистинѣ. И похвалихом Бога, сподоблешаго нас, худых и недостойных, видѣти та святаа мѣста и облобызати устнами недостойными.
И прочее снидохомъ с горы Фаворски долвь на поля и идохом по полю двѣ верстѣ к Назарефу на запад лиць. И есть от Фарския горы до Назарефа 15 верстъ великых; по полю двѣ верстѣ, а 3 в горах; путь тяжекъ велми и тѣсенъ, зѣло непроходен: туды бо погании срацини мнози сѣдят в горах тѣхъ, и по полю тому села суть многа срациньскаа, и ти биють, выходяще из селъ тѣх, в горѣ той страшной. И бѣдно ми ити в малѣ путем тѣмъ. Но ли со многою дружиною, то тако может проити путем тѣмъ бе-страха; нам же не пригодишася дружина, но сами едини тако, толко 8 нас, и то же худа и безъ оружия, на Бога надѣющеся, проидохом. Божиею благодѣтию храними и молитвами святыми Владычица нашея Богородица сблюдаеми, бес пакости по здраву доидодхом святаго града Назрефа, идѣже бысть святое благовѣщение святѣй госпожи Богородици от аггела Гавриила.[219] Ту же и Христос въскормлен бысть.
О ГРАДѢ НАЗАРЕФѢ
Назарефь же градок малъ есть в горах на удолнѣ мѣстѣ, да оли надшед над онь то же узрѣти. И посредѣ градка того церкви создана велика вверхъ о трех олтарех. И, влѣзучи в церковъ ту, на лѣвѣй руцѣ есть яко пещерка мала глубока пред малым олтарцем. Имать же двери малы двои пещера та: едины дверци от запада, а другии дверци къ встоку лиць. Слѣсти по степенемъ въ пещеру ту и во обоих дверцих тѣх. Влѣзучи в пещеру ту западными дверми, на правой руцѣ есть келия создана, дверци малы имущи; и в той келийци жила святаа Богородица со Христомь, ту въскормленъ бысть Христос, в святой той храминци; и ту ложица его, идеже лежал Исус, ту в келийци той. Ложицею тако низко на земли создано.
О ГРОБѢ ИОСИФА ОБРУЧНИКА
В той же пещерѣ, западными дверми влѣзочи, на лѣвѣй руцѣ есть гробъ святаго Иосифа, обрученика Мариина. Ту его Христос самъ погреблъ своима рукама пречистыма. Исходит у гроба его от стѣны яко миро, вода святаа бѣла, и взимають на ицѣление недужнымъ.
О ПЕЩЕРѢ, ИДѢЖЕ СѢДЯШЕ СВЯТАА БОГОРОДИЦА
Ту есть мѣсто в той же пещерѣ у дверей западных близь, на том мѣстѣ сѣдяше святаа Богородица при дверех тѣхъ близь и скаше кокнит, еже есть червленица. И ту прииде Гаврил архаггелъ, посланъ от Бога къ дѣвици Марии.
ИДѢЖЕ БЛАГОВѢСТИ АРХАГГЕЛѢ СВЯТѢЙ БОГОРОДИЦИ
И ста пред нею, яви очи вѣсть, подаль мало от мѣста, идѣже сѣдяше Пречистая Девица. Яко 3-и столпъ вдалѣ есть мѣсто то от дверей пещерных, идеже стояше Гавриилъ.[220] Ту поставлена трепезка мала, кругла, мраморяна, объ едином столпци; и на той трапезѣ литургисають.
О ДОМУ ИОСИФА ОБРУЧЕНИКА
И ту есть был домъ Иосифовъ, и где то есть пещера та святаа: все ся то дѣяло в дому Иосифовѣ, обрученика Мариина. И ту есть церкви создана над пещерою тою святою во имя святаго Благовѣщениа. То было мѣсто святое опустѣло прьвѣе, нынѣ же фрязи обновили мѣсто то суть и устроили добрѣ. И есть ту епископъ латиньский, богатъ зѣло, и то владѣеть мѣстом тѣм святым. И почьстиша нас добрѣ питием и ядениемъ, и всѣм. И лежахом ту нощь едину в градцѣ том. И почивше добрѣ, и заутра вставше, идохом въ церковь ту и поклонихомся святому тому мѣсту. И, вшедше въ святую ту пещеру, и ту поклонимся святымъ тѣмъ мѣстом всѣмъ. И изидохдом из града того, и поидохом мало на лѣтний встокъ лиць, и обрѣтохом кладязь чюденъ, и глубок, и студен зѣло; и слѣсти есть по степенемъ к водѣ той глубоко. И есть надъ кладязем тѣм создана церкви во имя архаггела Гавриила, и есть круга образомъ.
О КЛАДЯЗИ, ИДЕЖЕ АГНЕЛЪ ПРЬВОЕ БЛАГОВѢСТИ
Есть же отъ града Назарефа вдале яко дострѣлити добрѣ до кладязя того святаго: у того бо кладязя бысть прьвѣе благовѣщение святѣй Богородици от аръаггела. Пришедши бо ей по воду, и яко почерпе водоносъ свой, възгласи ей агтелъ невидимо и рече: «Радуйся, обрадованнаа, Господь с тобою!». Озрѣвся Мария сюду и сюду, ни видѣ никогоже, но токмо глас слыша, и вземше водоносъ свой, идяше, дявящися во умѣ своем, рекущи: «Что се будеть глас, еже слышах, никогоже не видѣхъ?» И вниде в Назарефь, и вниде в дом свой, и сѣде на прежереченномь мѣстѣ, и начат скати кокнитъ; и тогда явися архагтелъ Гавриилъ явѣ, стоя на прежереченном мѣстѣ. Тогда ей благовѣсти рождество Христово.
И есть же от Назарефа до села Исавова 5 верстъ.
О КАНИ ГАЛЕЛѢЙСТѢЙ
А от села того до Кана Галилеи полторы версты. Кана Галия же есть на людском пути, и ту Христос воду в вино преложи. И ту обрѣтохом дружину многу, идущу въ Акру, и пристахомъ к ним съ радостию великою, идохом с ними въ Акру.
Акра же град[221] есть был срациньский, нынѣже фрязи[222] держать. Есть же градок-отъ Акра на Велицем мори, и лимень под нимь добръ велми. Всѣм обиленъ есть градок. А от Назарефа до Акры есть верстъ 28 великих, есть же Акра к полудню лиць от Назарефа. И ту пребыхом во Акрѣ 4 дни, и опочивше ту добрѣ, и обрѣтохом дружину многу, идущю въ святый град Иерусалимъ, и пристахом къ дружинѣ той и поидохом с ними с радостию, веселящеся, и придохом в Каифу. А оттуда идохом къ горѣ Каръмильстѣй, и туда идохом. И ту есть в горѣ той пещера святого Илии пророка. И ту поклонихомся, а оттуда идохом в Капернаум. А от Капернаума приидохом в Кесарию Филипову. И туда есть путь все ити подлѣ Великое море по полю, а другое по пѣском оли до Кесария. Ту пребыхом 3 дни въ градѣ томъ Кесарийстѣм. И ту есть былъ Корнилие, егоже Петръ апостолъ крестилъ.[223] А от Кесариа идохом в Самарию: налево от Кесария в Самарию путь есть в горы; есть верстъ 20 от Кесария до Самарии. И быхом другаго дне полудне в Самарии. Но по тиху идуще и зноа ради, и не можаху людие пѣши ходити въ зной. И ту нощь прележахом пред градом тѣмъ Самариею у кладязя Ияковля, идеже Христос бесѣдова съ женою самарянынею.
О ЕРУСАЛИМѢ
И оттуда, вставше, поидохом путем своим, имже бяхом пришли изъ Ерусалима. И доидохом святаго града Иерусалима с радостию великою по здраву.
Ничтоже зла не видѣхом на пути сем, но все добро показа намъ Богъ видѣти очима своима, вся святаа та мѣста. Куда Христос Богъ нашь походил нашего дѣля спасения, туда же и нас грѣшных сподоби походти и видѣти святаа та мѣста. И чюдную ту землю Галилейскую видѣхом очима своима, всю землю Палестину Богъ сподоби мя обиходити. И Божиею благодатию храними, и походихом бес пакости, молитвами святыя Богородица съблюдаеми; и походихом всю Палестиньскую землю. Та бо земля вся зовется около Иерусалима Палестина.
Божиею помощию укрѣпляем, походих мѣста та святаа, не видъх нигдеже поганых, ни лютаго звѣри, ни пригоди ми ся видѣти иного зла ничтоже, ни немощи малы не почютих в тѣлѣ моем; но всегда, яко орелъ облегчеваем, Божиею благодатю съблюдаем и силою Вышняго укрѣпляемъ. Аще и похвалити ми ся подобает, но силою Христа своего похвалюся; о немощи же моей похвалюся: «Сила бо моя в немощи свершается»,— апостолъ глаголеть Павел.[224] Да что въздамъ Господеви за вся, яже въздасть мнѣ, худому и грѣшному и недостойному, толику благодѣть видѣти, и походити по святым симъ мѣстом, и исполнити ми желание сердца моего? Егоже есмь сподобился видѣти, то же ми показа Богъ видѣти недостойному рабу и худому.
Да простите мя, братие и отци и господие мои, и не зазрите худоумию моему, еже написах се не хитро, но просто, о мѣстѣх сих святых, и о Иерусалимѣ, и о Земли сей обѣтованнѣй. Обаче аще и не мудро написах, но не ложно: якоже видъх очима своима, тако и написах.
О СВѢТѢ НЕБЕСНѢМ: КАКО СХОДИТ КО ГРОБУ ГОСПОДНЮ
А се о свѣтѣ святѣмъ, како сходит къ Гробу Господню. Се ми Господь показа видѣти худому и недостойному рабу. И видѣх очима своима грѣшныма поистинѣ, како сходит святый свѣт къ Гробу животворящему Господа нашего Исуса Христа. Мнози бо странници неправо глаголють о схожении свѣта святаго; инъ бо глаголеть, яко Святый Духъ голубем сходит къ Гробу Господню, а друзии глаголють: молнии сходить с небесе, и тако вжигаются кандила над Гробом Господнимь. И то есть лжа и неправда: ничтоже бо есть не видѣти тогда, ни голубя, ни молнии. Но тако, невидимо сходит с небеси благодатию Божиею и вжижгает кандила в Гробѣ Господни. Да и о том скажю, яко видѣх по истинѣ.
В Великую пятницю по вечерни потирають Гробъ Господень, и помывают кандила та вся, и вливають масла честнаго без воды, единого масла того токмо. И вотъкнувше свѣтилна во оловца, и не вжигають свѣтилен тѣх, но тако оставляють кандила та невожжена. И запечатають Гробъ въ 2 час нощи. И тогда изгасять вся кандила и свѣщи по всѣм церквамъ въ Иерусалимѣ.
Тогда азъ худый, недостойный, в ту пятницю, въ 1 час дни, идох къ князю тому Балдвину и поклонихся ему до земли. Он же, видѣв мя худаго, и призва мя к себѣ с любовию, и рече ми: «Что хощеши, игумене русьский?» Познал мя бяше добрѣ и люби мя велми, якоже есть мужь благодѣтенъ и смѣрен велми и не гордить ни мала. Аз же рекох ему: «Княже мой, господине мой! Молю ти ся Бога дѣля и князей дѣля русских: повели ми, да бых и азъ поставил свое кандило на Гробѣ Святѣмь от всея Русьскыя земля!» Тогда же онъ со тщанием и с любовию повѣле ми поставити кандило на Гробѣ Господни и посла со мною мужа, своего слугу лучьшаго, къ иконому Святаго Въскресения и к тому, иже держить ключь гробный. И повѣлѣста ми иконом и ключарь Святаго Гроба принести ми кандило свое с маслом. Аз же поклонився има, идохъ с радостию великою, и купих кандило стькляно, велико велми, и налиавъ масла честнаго все, принесох ко Гробу Господню, уже вечеру сущу. Упросихъ ключаря того, единого внутрь Гроба суща, и обѣстихся ему; он же отврьзе ми двери святыя, и повелѣ ми выступити ис калиговъ, и тако босого введе мя единого въ святый Гробъ Господень и с кандилом, еже нося с собою, и повелѣ ми поставити кандило на Гробѣ Господни. И поставих своима рукама грѣшныма в ногах, идеже лежаста пречистѣи нозѣ Господа нашего Исуса Христа. В главах бо стояше кандило гречьское, на персехъ поставлено бяше кандило Святаго Савы и всѣхъ монастырей. Тако бо обычай имут: по вся лѣта поставляють кандило гречьское и Святаго Савы. И благодѣтью Божиею та ся 3 кандила вожгоша тогда; а фряжьскаа каньдила повѣшена бяху горѣ, а от тѣх ниединоже възгорѣся.
Аз же тогда, поставивъ кандило на Гробѣ Святѣмь, и поклонився честному Гробу тому, и облобызавъ мѣсто то святое с любовию и съ слезами, идеже лежало тѣло Господа нашего Исуса Христа, изидох из Гроба Святаго с радостию великою и идохъ в келию свою.
Заутра же в Великую суботу въ 6 час дне сбираются вси людие пред церковь Святаго Въскресениа — бесщисленое множьство народа, от всѣх странъ пришелци и тоземци: и от Вавилона, и от Египьта, и от всѣх конець земли. Ту ся сбирають во тъ день несказанно множьство. И наполнятся вся та мѣста людий около церкви и около Распятиа Христова; и велика тѣснота и томление лютѣ людемъ ту бываеть; мнози бо человѣци ту задыхаются от тѣсноты людий бещисленных. И ти людие вси стоятъ съ свѣщами не вожженами и ждуть отврьзениа дверий церковных. Внутрь же церкви тогда токмо попове едини суть. И ждуть попове и вси людие, дондеже прииде князь съ дружиною; и тогда бывает отврьзение дверемъ церковным, и входять людие въ церковь в тѣснотѣ велицѣ и въ гнетении, и наполняють церковь ту. И полати вси полны будуть, не могуть бо ся вмѣстити вси людие въ церковь ту, но ту стоять внѣ церкви людие мнози зѣло около Голгофы и около Краниева мѣста и дотуда, идеже кресты налѣзени; и все то полно будеть людий бе-щисла много множьство. И ти людие вси въ церкви и внѣ церкве иного не глаголють ничтоже, но токмо «Господи, помилуй!» зовут неослабно и вопиють силно, яко тутнати и гремѣти всему мѣсту тому от вопля людий тѣх. И ту источници слезам проливаются от вѣрных людий. Аще бо кто окаменено сердце имат, но тогда можеть прослезити. Всякъ бо человѣкъ зазрит в себѣ тогда, и поминаеть грѣхи своя, и глаголеть в собѣ всякъ человѣкъ: «Еда моих дѣля грѣхов не снидет свѣт святый?» И тако стоать вси вѣрнии людие слезни и скрушенным сердцемъ. И тъ самъ князь Балъдвинъ стоитъ съ страхом и смирениемъ великим, источници проливаются чюдно от очию его. Такоже и дружина его около его стоятъ прямо Гробу, близь олтаря великаго, вси бо сии стоят съ смѣрением.
И яко бысть 7 час дне суботнаго, тогда поиде Балъдвинъ князь ко Гробу Господню и з дружиною своею из дому своего, и вси бо сии пѣши. И присла въ метохию Святаго Савы[225] и позва игумена того Святаго Савы и съ черници его. И поиде игуменъ с братиею къ Гробу Господню, и азъ худый ту же поидох съ игуменом тѣмъ и з братиею. И приидохом ко князю тому и поклонихомся ему вси. Тогда и онъ поклонися игумену и всей братии и повелѣ игумену Святаго Савы и мнѣ худому близь себе поити повелѣ, а иным игуменом и черньцем всѣм повелѣ пред собою поити, а дружинѣ своей повелѣ позаду поити.
И приидохомъ къ церкви Въскресения Христова к западным дверем. И се множьство людий заступили двери церковныя, и не могохомъ тогда въ церковь внити. Тогда князь Балдвинъ повелѣ воином, и разгнаша люди насилие, и створиша яко улицю олне до Гроба, и тако могохом проити сквозѣ люди ольне до Гроба. И приидохом къ восточным дверемъ Святаго Гроба Господня, и князь по час прииде и ста на мѣстѣ своем на деснѣй странѣ у преграды великаго олтаря, противу всточным дверем и Гробным; ту бо есть мѣсто княже, создано высоко.
И повелѣ князь игумену Святаго Савы стати над Гробом с своими черньци и с правовѣрными попы. Мене же худаго повелѣ поставити высоко над самыми дверми Гробными, противу великому олтарю, яко дозрѣти ми лзѣ бяше въ двери Гробныя. Двери же та Гробныя всѣ трои запечатаны бяху, и запечатаны печатию царскою. Латиньстии же попове в велицѣм олтари стояху. И яко бысть 8 час дне, и начаша вечернюю пѣти на Гробѣ горѣ попове правовѣрнии, и черноризци, и вси духовнии мужи; пустынници мнози ту бяху; латина же в велицѣм олтари начаша верещати свойскы. И тако поющим имъ всѣм, аз ту стояъ, прилѣжно зрях ко дверем Гробным. И яко начяша чести паремии тоя суботы великиа,[226] на первих пареми изиде епископъ с дьяконом из великого олтаря, и приде къ дверем Гробным, и позрѣ въ Гробъ сквозѣ крестець дверей тѣхъ, и не узрѣ свѣта в Гробѣ, и възвратися опять. И яко начаша чести 6-ю паремию, тот же епископъ прииде къ дверем Гробным и не видѣ ничтоже. И тогда вси людие възпиша съ слезами «Кирие, елеисонъ», еже есть «Господи, помилуй!». И яко бысть 9-му часу минувшую и начаша пѣти пѣснь проходную «Господеви поим», тогда внезаапу прииде туча мала от встока лиць и ста над верхом непокрытым тоа церкве, и дождь малъ над Гробом Святымъ, и смочи ны добрѣ стоящих на Гробѣ. И тогда внезаапу восиа свѣтъ святый во Гробѣ Святѣмь: изиде блистание страшно и свѣтло из Гроба Господня Святаго. И пришед епископъ съ 4-рми дияконы, отверзе двери Гробныя, и взяша свѣщу у князя того у Балдвина, и тако вниде въ Гробъ, и вожже свѣщу княжю первѣе от свѣта того святаго. Изнесше же из Гроба свѣщу ту и даша самому князю тому в руцѣ его. И ста княз-ет на мѣстѣ своемъ, свѣщю держа с радостию великою. И от того вси свои свѣщи въжгохомъ, а от наших свѣщь вси людие вожгоша свои свѣщи, по всей церкви друг отъ друга вожгоша свѣщи.
Свѣт же святы не тако, яко огнь земленый, но чюдно, инако свѣтится изрядно, и пламянь его червлено есть, яко киноварь, и отнудь несказанно свѣтиться.
И тако вси людие стоят съ свѣщами горящими, и вопиють вси людие велегласно «Господи, помилуй!» съ радостию великою и с веселием. Така бо радость не можеть быти человѣку, ака же радость бываетъ тогда всякому християнину, видѣвши свѣтъ Божий святый. Иже бо не видѣвъ тоа радости въ тъ день, то не иметь вѣры сказающим о всемъ том видѣнии. Обаче мудрии и вѣрнии человѣци велми вѣрують и въсласть послушають сказаниа сего и истины сеа и о мѣстѣх сих святыхъ. Вѣрный в малѣ и во мнозѣ вѣренъ есть, а злому человѣку невѣрну истина крива стваряються. Мнѣ же худому Богъ послух есть и Святый Гробъ Господень и вся дружина, русьстии сынове, приключьшиися тогда во тъ день ногородци и кияне: Изяславъ Иванович, Городиславъ Михайлович Кашкича и инии мнози, еже то свѣдають о мнѣ худомъ и о сказании семъ.[227] Но възвратимся на прежереченную повѣсть.
Егда же свѣтъ восия въ Гробѣ Святѣмъ, тогда же и пѣние преста, и вся возпиша «Кирие, ейлеисонъ» и поидоша въ церковь съ свѣщами горящими и с радостию великою, сблюдающи свѣщи свои от угашения вѣтреняго, и идоша кождо их въ свояси. И от того святаго свѣта вжигают кандила въ своих церквахъ и канчивають пѣние вечернее дома. А в велицѣй церкви, у Гроба Госоподня, сами попове едини, безъ людий, канчивають пѣние вечернее. Тогда и мы съ игуменом и съ братиею въ свой манастырь идохом, несуще свѣщи горящи, и ту кончахом пѣние вечернее, и идохом в келии свои, хваляще Бога, показавша недостойным нам ту благодѣть Божию видѣти.
И на утрени въ Святую недѣлю, отпѣвше заутренюю и бывшю цѣлованию съ игуменом и съ братиею, и отпущению бывшю въ 1 час дне, и вземше крестъ, игуменъ и вся братия, идодхом къ Гробу Господню, поюще кондакъ[228] сий: «Аще и въ гробъ сниде, безмертне». И вшедше в Святый Гробъ животворящий, и облобызавше Святый Гробъ Господень с любовию и со слезами теплыми, и насладившеся ту благоуханныя воня тоя Святаго Духа пришествиемъ; и кандилом тѣмъ еще горящим свѣтло и чюдно. Та бо 3 кандила бяху вожьглися тогда, якоже повѣда ны иконом и ключарь Гроба Господня. Ко игумену глаголаста оба: «Долѣ стаащеа на Гробѣ Господни, та 3 кандила възгорѣстася». А иных 5 кадилъ виситъ над Гробомъ; но горяху тогда; свѣтъ ихъ инакъ бяше, не якоже онѣхъ 3-хъ кадилъ, изрядно и чюдно свѣтится.
И потомъ изыдохомъ из Гроба въсточными дверми, и вшедше въ великый олтарь, и ту створивше цѣлование съ правовѣрными, и бывшу отпущению, игуменъ же и братиа, изыдохомъ изъ церкви Святаго Въскресения и идохомь во свой манастырь, и ту опочивше до литургии.
И по 3-емъ дни Въскресения Господня, по литургии, идохомъ къ ключареви Гроба Господня и глаголахъ ему: «Хотѣлъ быхъ взяти кадило свое». Онъ же съ любовию поимъ мя, введе въ Гробъ одиного токмо. Азъ же вшедъ въ Гробъ и видѣхъ кадило свое, стояща на Гробѣ Святѣмъ и еще горяще свѣтомъ тѣмъ святымъ. И поклонився Гробу тому Святому, и облобызавъ с любовию и слезами мѣсто то святое, идѣже лежало тѣло Господа нашего Исуса Христа пречистое. И тогда измѣрих собою Гробъ въдлѣ и вширѣ и выше же, колико есть; при людех бо невозможно есть измѣрити его никомуже. И почьстих Гроба Господня по силѣ моей, яко мога, и тому ключареви подах нѣчто мало и худое благословение свое. Он же видѣ любовь мою сущую к Гробу Господню, и ктому ми удвигнувъ дощъку, сющую во главах Гроба Господня Святаго, и уятъ ми того святаго камени мало благословение, и запрѣтивъ ми с клятвою никому не повѣдати въ Иерусалимѣ. Азъ же, поклонився Гробу Господню и ключареви, и вземъ кандло свое съ масломъ святымъ, изидох из Гроба Святаго с радостию великою, обогатився благодатию Божиею и нося в руку моею даръ святаго мѣста и знамение Святаго Гроба Господня, и идох, радуяся, яко нѣкако скровище богатьства нося. Идох в келию свою, радуяся великою радостию.
И Богъ тому послух и Святый Гробъ Господень, яко во всѣх мѣстѣх святых не забых именъ князь русскых, и княгинь, и дѣтей ихъ, епископъ, игуменъ, и боляръ, и дѣтей моих духовных, и всѣх христианъ николиже не забыл есмь; но во всѣх святыхъ мѣстѣх поминалъ есмь. Первѣе поклонялъся есмь за князей за всѣх, и потомъ о своих грѣсѣх помолился есмь. И о сем похвалю благаго Бога, яко сподоби мя худаго имена князей рускых написати в лаврѣ у Святаго Савы; и нынѣ поминаются имена их во октении, с женами и с дѣтьми их. Се же имена их: Михаил Святополкъ, Василие Владимеръ, Давидь Святославич, Михаилъ Олегъ, Панъкратие Святославич, Глѣбъ Менский.[229] Толко есмь ихъ помнѣл имѣнъ, да тѣх вписах. Опрочѣ всѣхъ князь русскых,— и о болярех у Гроба Господня и во всѣх мѣстѣх святых. И отпѣхом литургии за князи русскыя и за вся християны, 50 литургий; а за усопшаа 40 литургий отпѣхом.
Буди же всѣмъ, почитающим писание се с вѣрою и с любовию, благословение от Бога и от Святаго Гроба Господня и от всѣх мѣстъ сих святыхъ: приимут мзду от Бога равно с ходившими мѣста си святаа. Блажени же видѣвше вѣроваша, треблажени не видѣвшие вѣровавше. Вѣрою бо прииде Авраамъ в Землю обѣтованную. Поистинѣ бо есть вѣра равна добрым дѣлом.
Бога ради, братие и господье мои, не зазрите худоумию моему и грубости моей. Да не будет в похуление написание се, мене ради и Гроба Господня и святыхъ ради мѣстъ сих. Кто любовию почтеть, да мьзду прииметь от Бога Спаса нашего Исуса Христа. И Богъ мира со всѣми вами в вѣки, аминь.


--- iz_izbornika_1976.txt ---

Слово нѣкоего калугера о чь<тении> книгъ[1]
Добро есть, братие, почетанье книжьное, паче вьсякому хрьстьяну, блаженеи бо, рече: «Испытаюштии съвѣдѣния Его вьсѣмь сьрдцьмь възиштють Его». Чьто бо, рече, «испытаюштеи съвѣдѣния Его»? — Егда чьтеши книгы, не тъштися бързо иштисти до другыя главизны, нъ поразумѣй, чьто глаголють книгы и словеса та, и тришьды обраштяяся о единой главизнѣ. Рече бо: «Въ сьрдьци моемь съкрыхъ словеса твоя, да не съгрѣшу тебѣ». Не рече «усты тъчью изглаголаахъ», нъ «и въ сьрдьци съкрыхъ, да не съгрѣшу тебѣ», и поразумѣвая убо истиньнѣ писания, правимъ есть ими. Реку же: «Узда коневи правитель есть и въздьржяние, правьдьнику же книгы я».
Не съставить бо ся корабль без гвоздий, ни правьдьникъ бес почитания книжьнааго, и якоже плѣньникомъ умъ стоить у родитель своихъ, тако и правьдьнику о почитаньи книжьнѣмь. Красота воину — оружие, и кораблю — вѣтрила, тако и правѣднику — почитание книжьное. «Отъкрый бо, — рече, — очи мои, да разумѣю чудеса отъ закона Твоего» — очи бо глаголеть размыслъ сьрдьчьный и прочее; «Не съкрый отъ мене заповѣдий твоихъ», — разумѣй, яко не отъ очию съкрый, нъ отъ разума и сьрдца. Тѣмьже и похули не поучаюштаяся, глаголя: «Прокляти уклоняюштеися отъ заповѣдий Твоихъ». Тѣмьже и самъ ся похвали, глаголя: «Коль сладъка словеса твоя, паче меда устомъ моимъ, паче тысяштя злата и сребра». И въспѣтъ, глаголя: «Въздрадуюся азъ о словесехъ твоихъ, яко обрѣтая користь мъногу» — користь бо нарече словеса Божия, глаголя, яко: «Обрѣтохъ недостоинъ сы такъ даръ, еже ми ся поучяти словесьмь твоимъ дьнь и ношть», — то мы, братия, поразумѣимъ и послушаимъ разумьными ушима и поразумѣимъ силу и поучение святыхъ книгъ.
Послушай ты житья святааго Василия и святааго Иоанна Златоустааго, и святааго Кирила Философа, и инѣхъ многъ святыихъ, како ти съпьрва повѣдають о нихъ рекуште: измлада прилежааху святъхъ книгъ, тоже и на добрая дѣла подвигнушася. Вижь, како ти начятъкъ добрыимъ дѣломъ поучение святыихъ книгъ! Да тѣми, братия, и сими подвигнѣмъся на путь жития ихъ и на дѣла ихъ, и поучаимъся въину книжьныимъ словесьмъ, творяще волю ихъ, якоже велять, да и вѣчьныя жизни достоини будемъ въ вѣкы. Аминь.
Слово нѣкоего отьця къ сыну своему, словеса душепользьная[2]
Господи, благослови!
Сыну мой и чадо, приклони ухо свое, послушай отьця своего, съвѣтуюштааго ти спасьная.
Чадо, приближи разумы сьрдьця своего и вънуши глаголы родивъшааго тя, не суть бо на врѣдъ души своей, нъ аште разумьнѣя и имеши я, то къ цьсарьству небесьному вождити будуть.
Простьри сьрдчьныи съсудъ, да накаплють ти словеса слажьше меду, могуштая оживити и бесъмьртьна явити тя.
Нъ отъ чесо пьрвое начьну казати тя, сыну мой, чьто ти пьрвѣе явлю: мятежь ли или зълобы свѣта сего — житие ли богоугодьно и спасьно?
Паче же бы нама лѣпоты мыслити, о чадо, отъ Адама, праотьца нашего, до сего нашего вѣка: колико множьство бысть чловѣкъ по земли, и вьси бес памяти бышя, едини же памятьни бышя, и прослушя на небеси и на земли, иже по заповѣдьмъ Божиямъ вься дьни своя пожиша и къ единому вышьнему възирааху; иже въ кротости пожиша и въ добрословьи уста своя учиниша; иже малъмь свѣта сего причящааху ся, вьсю же свою мысль, вьсе свое хотѣние въ бесъмрьтьное житие правляаху и о томъ единомь въздыхааху и моляаху бъшью Бога, яко достоиномъ его явити ся.
Тѣмь же, чядо мое, изволи си тѣхъ житие и тѣхъ норовы приими и порасудуй дѣломъ ихъ, възишти кыимь путьмь идошя и коею стьзею текоша.
<...>
Буди пониженъ главою, высокъ же умъмь, очи имѣя въ земли, умьнѣи же въ небеси; уста сътиштена, а сьрдчьная въину къ Богу въпиюшта.
Нозѣ тихо ступаюшти, а умьнѣи скоро текушти къ вратомъ небесьныимъ; уши укланяя отъ зла слышания, умьнымъ же въину прилѣтая къ шюмѣнию святыихъ словесъ, яже въ святыихъ кънигахъ писана суть.
Руцѣ съгъбенѣ имѣй на събьрание зълааго имѣния свѣта сего, простьртѣ же на приятие убогыихъ.
Не стыдися вьсякому съзъданому въ образъ Божии главы своя покланяти, старѣйшааго дьньми почьстити не лѣнися, и покоити старость его потъщися.
Съвьрстьникы своя миромъ сърѣтай, мьньшая себе съ любъвью приемли, честьнѣйшимь себе не трудися стояти.
Чядо, не буди самохотью лишенъ вѣчьнааго житья, грѣха бѣжи яко ратьника, губящаго душу твою.
Не въсхошти веселоваться въ мирѣ семь, все бо веселие свѣта сего съ плачьмь коньчаваеться. И се явѣ видѣти въ мирѣ семь въ дъвоихъ сусѣдѣхъ: у сихъ сватьбу творять, а у другыихъ мрьтвьца плачються. И тъ же плачь суетьны: дньсь плачються, а утро упиваються.
Тѣмьже разумѣй суету вѣка сего и скоропадуюштюю плъть нашу: дньсь бо растемъ, а утро гниемъ.
Тѣмьже въ малѣмъ животѣ възишти вѣчьныя жизни, идеже отъ сея жизни вѣсть ни скърби, ни въздыхания, ни плача, ни сѣтования, нъ радость и веселие, свѣтъ немьрцяя: слъньце — самь Господь.
Ту жизнь възлюби, къ той по вься дьни тъштися и о той въину помышляй; буди ти съпяшту мысль възглавие помыслъ небесныя радости, въстаюштю же брашьно память царьства небеснааго.
Чядо, алчьнааго накърми, якоже ти самъ Господь повелѣлъ, жадьнааго напои, страньна въведи, больна присѣти, къ тьмьници доиди, виждь бѣду ихъ и въздъхни.
Буди ти въ скърбь твою прибѣжиште цьркы, паче же и кромѣ скърбии по вься часы и дьни въшьдъ, припади къ Вышьнюуму лицемь си землю покрый, и принуди его поминати тя, не уклонить бо ся тебе душелюбьць, чловѣколюбьць, но прииметь тя и утешить тя.
Църковь же разумѣвай небо суште, олтарь же прѣстолъ Вышьняаго, служителя же аггелы Божия. Тѣмьже въ цьркъви акы на небеси съ страхъмь стой, яко прѣдъ очима самого Бога; исходя же не забывай, чьто бѣ или чьто слыша.
Сътвори си въ чловѣцѣхъ кротъкыи, да небесьныи житель будеши;
Скърби о грѣсѣхъ, въздыхай о съблазнѣхъ, печалуй и о падении своемъ да очистишися, да на исходѣ душьнѣмь обряштешися бес порока;
Съмьрть поминай въину, да та память научить тя паче вьсѣхъ, како бо жити въ малѣмь семь времени;
Буди съмъсльнъ, разумѣй, чьто е воля Божия, чьто трѣбует небесьный царь отъ земльныихъ, чьто просить отъ своея твари немалыя ли и удобь творимыя милостыни? Писано бо есть: «Помилуй и да помилованъ будеши!»
Чьто трѣбуеть отъ насъ Богъ, вьсего блага испълненъ? Хвалы ли? но хвалять Его ангелы; покланяния ли? но покланяються ему небесьныя силы.
Нъ то Того просить, еже намъ на пользю, на спасение: просить бо милостиня, желаеть кротости, любить миръ. Тѣмьже ты, чадо, Оного волю сътвори въ малѣ, и Онъ твою волю въ вѣкы: даруй малое — и възьми вѣчьное, дажь едино — възьми сторицею; присвоися Бозѣ, да врагомъ си видимыимъ вьсьмъ и невидимыимъ страшънъ будеши.
Въ влънахъ житийскахъ еси, въ бури ли морьскѣй бѣду приемлеши, показаю ти, сыну мои, истиньная пристанища: манастыря, домы святыихъ. Къ темъ прибѣгай и утѣшять тя, поскърьби къ нимь и обеселишися, сынове, бо бес печали суть и умѣють печальнааго утѣшити.
И аште чьто имѣеши въ дому своемь потребьно же онѣмь, донеси имъ, вьсе бо то въ руцѣ Божии вълагаеши и възданью будеши.
Въ градѣ, въ немьже живеши, и въ инѣхъ окрьстьнихъ, поишти, ли единого человѣка бояштяся Бога и тому вьсею силою служаштя, обрѣте ли такого чловѣка, то уже не скърби: обрѣте бо уже ключь царьствия небесьнааго; къ тому присьни и душею, и тѣлъмь, съмотри жития его хожения, сѣдания, ѣдения и вьсего обычая его пытая, паче же блюди словесъ его, не дажь ни единому словеси его пасти на земли: дражьша бо бисьра суть святая словеса.
Праздьникы же святыихъ почьсти, не самъ упиваяся, нъ алчьныя и жядьныя накърмляя.
Знаемыя твори дом свой ништиимъ, въдовицямъ, сиротамъ, не имущтиимъ, кде главы подъклонити. Богатъ ли имѣеши домъ свой, худъ ли — вьсе то Божиемь промыслъмъ, нъ потъштися вьсего имѣ.
Не рьци бо имѣнию своему: «Мое есть», — нь рьци: «Поручено ми есть на мало дний», да акы клучарь порученое ти раздавай, якоже велить поручивый ти. Тѣмьже еже ти далъ Вышьний, то Вышьняаго ты имѣние сътвори въ немь.
Не оставляй послѣдънему роду своему, нъ и дѣти своя и жену свою, и вьсе племя свое поручи Богу, добрууму блюстелю, егоже милость велика и богатьство несъвѣдомо.
Имѣние бо свѣта сего рѣцѣ подобьно есть: суда отъидеть вънизъ и пакы съвьрху приходить. Тѣмьже еда вышьнии граждяне рѣкы и съсудъ своихъ не наплъняють ли, или скота своего не напоять, рекуштеи, яко нижьниимъ граждянемъ оставимъ, а сами мало приимѣмъ? Ни убо, нъ до избытька череплють, а нижьними не пекуться, та же бо рѣка минуеть я.
Такоже бо и о имѣньи: не пецися послѣдьниими сыны, вънукы, правънукы, дъштерьми. Тѣмъ бо инако время ключиться ли напасть, ли татьба, ли рать, и тъгда изгубленое не станеть имъ помагая.
Тѣмьже въ животѣ своемь своей души размышляй и тою крѣпъко пьцися, яко едина ти есть душя, едино врѣмя живота, едина съмьрьть.
Тѣмьже собою поболи, собою поскърби, и сьде очищения грѣхомъ проси, и на исходѣ провождения от бѣсъ, и тамо пришьдъшю, како бы въ уготовано прити и царьство же Божие отъ вѣка: и полаты же его свѣтьлыя учинены суть, нъ аште сьде купилъ я будеши. Аште же бы мира сего богатьствъмь купити, едину оть мьньшиихъ полатъ вышьняаго Иерусалима, то ни вьсего мира богатьство събьрано недостойно есть цѣны ея.
Милостынею же купиться царьствие Божие, милостыни же не въ велицѣмъ и мнозѣмь и малѣмь даянии лежить, нъ по силѣ даюштааго и всѣмь сьрдьцьмь.
Даяние бо трѣбуюштиимъ то есть милостыни она блаженая, еяже бѣша пълни съсуди и онѣхъ 5 дѣвъ мудрыихъ, имже царьство отъвьрзеся небесное.
Су же милостыню и ты приими неотъпустьно и навяжи ю на выи своеи, да будеть съ тобою въину вѣкъ вѣки.
Глаголеть бо Писание: «Милостыни мужу, акы печять» — тѣмь же аште ту приимеши, ниединъже отъ супротивьныихъ въстанеть на тя, ни речеть ти: «Камо идеши?», видяште, яко царя небесьнааго печять носиши и к Тому идеши.
Въпрос: Како же ю´ прииму?
Отвѣт: Вьсяко можеши, аште хочеши, нѣсть бо тяжько: аште бо насытилъ ся еси пиштею — накърми альчьнааго, напилъ ли ся еси — напои жядьнааго, и съгрѣлъ ли ся еси — съгрѣй трясуштаагося зимою, въ храмѣ ли красьнѣ и высоцѣ възлежиши — въведи скытаюштаагося по улицамъ въ домъ свои. Възвеселилъ ли ся еси на тряпезѣ — обесели и скърбяштааго, обрадовали ся о чемь — обрадуй и сѣтуюштааго, почьстиша ли тя яко богата — почьсти и ты убогыя, весело ли ступаеши по степеньмъ, отъ князя исходя, — сътвори да в дому твоемь скърбяште не ходять.
И то бо не мала милостыни, еже домашьняя своя бе-скърбии, безъ въздыхания и бес плача сътворити. Аште достойни казни будуть при коей любо вине, то в того мѣсто помилованы будут. Тако аште будеши творяи, то и ты въ казни мѣсто въ исходѣ душя милость обряштеши.
Буди же домъ твой молитвѣ и покой иерѣемъ, служителемъ Божиемъ, и всякому чину цьркъвьнуму. И въведи таковыя въ домъ свой, съ вьсякою чьстью посади я, постави имъ тряпезу и якоже самому Христу, самъ же имъ стани въ службѣ.
Да у олтаря Божия молитва ихъ за тя, яко тьмьянъ къ Богу въсходить отъ нихъ. Свѣшта же твоя въину въ цьркви да свѣтить и просфора твоя такожде.
Поминай же суштиихъ въ манастырьхъ, аггельскый образъ носяштая; аште ти е како, въведи я въ домъ свой, постави имъ тряпезу въ чинъ манастырьскый, жену же свою и дѣти и отрокы научи съ страхомъ и мълчяниемь служити, яко аггеломъ Божиемъ. Проважая же съ покланяниемь отъпусти я, въдавъ имъ и манастырю ихъ потрѣбьная.
Мъного бо то, аште едино «Господи помилуи» на дьнь укупиши у нихъ, то и бес цѣны зѣло, писано бо есть: «Мъного можеть молитва правьдьнааго». Тѣмьже аште единого можеть, то чьто паче, аште мнози таци възъпиють к Богу.
Паче же къ суштиимъ въ горахъ самъ потрудися, къ плътьныимъ ангеломъ, иже мира сего устранивъшеся, угаждають единому Богу; неси потрѣбьное имъ, приими молитву ихъ, въкладай въ сьрдце си святая словеса, помажися благословлениемь, его молися единою за грѣхы твоя въздъхнути и отъидеши въ домъ свои чистъ.
Клеветы же не приимай ни на коегоже чьрноризьца ли святителя, аште и самъ видиши съблажняюштася. Послушай Бога паче очию си, рекъшааго: «Не осужайте, да не осуждени будете».
Паче же минуюштиимъ тя по пути не стыдися таковыимъ главы свое покланяти.
Аште тако можеши творити, не сътворить ти пакости богатьство твое, нъ якоже и прѣди рекох, вождь ти будеть царьству небесьнууму, акы ходатай и другъ добръ, а зълѣ приемлемо и хранимо зълѣе диявола явиться губя тя. Богу слава ныне.
Наказание богатымъ
Яко елико великыимъ сьподобилься еси отъ Бога благыимъ, тольма и большяя длъжьнъ еси въздаяти.
Отъвьрзай уши свои въ ништетѣ стражюштимъ, да обряштеши и ты Божий слухъ отвьрзенъ.
Аци же убо бываемъ нашимъ повиньникомъ, тако и о насъ обряштемъ небесьнааго Владыку.
Отъвраштяйся ласкавьць льстьныихъ словесъ, яко и врановъ: искалають бо очи умьнѣи.
Аште отъ вьсѣхъ хоштеши чьсть имѣти, буди всѣмъ благодѣтель обьшти; ашти хоштеши вся сущяя подъ собою исправити, добро творяштяя чьсти и зъло творяштимъ запрѣщай.
Такы убо себѣ другы и съвѣтьникы имѣй, иже не вься глаголемая тобою хвалять, нъ судъмь правьдьныимь тъштаться отвѣштати ти.
Разумьно послушяти подобаеть пьря судиямъ, неудобь бо есть правьды изобрѣсти скороотъбѣгаюште или отъгоняште; разумѣвай пьря мьдьльно, твори же расуждения не тъштася.
Твьрдо разумѣй: спасения своего хранилиште — еже николиже людина обидѣти.
Буди своимъ повиньникомъ страшьнъ сана ради, а любьзнъ поданиемь милостыня: елико силою прѣвышии еси вьсѣхъ, тольма и дѣлы добрыими свьтѣти ти подвизайся паче всѣхъ.
Проштения трѣбуя грѣховъ, праштай и самъ къ тебѣ съгрѣшаюштяя, еже бо на рабѣхъ нашихъ проштение Божия гнѣва бываеть свобода.
Тъгда наречеться къто убо истиньный властелинъ, егда самъ собою обладаеть и нелѣпыимъ похотьмъ не работаеть.
Съмьрть и гонение и напасть и вься видимая зълая прѣдъ очима ти да будуть по вься дьни и чясы.
Такъ буди о своихъ рабѣхъ, якоже молишися тебѣ Богу быти.
Не оправьдай неправьдьнааго, аште и другъ ти есть, ни обиди правьдьнааго, аште и врагъ ти есть.
Аште къто имать очиштену душу отъ чловѣчьскыя прѣльсти и видить худость своего естьства, умаления же, и напрасную съмьрть сего жития, — въ грѣхъ гърдостьный не въпадеться, аште и въ сану есть высоцѣ.
Въ извѣстьнѣмь сьрдьця твоего съвѣтѣ разумѣвай суштиихъ съ тобою норовы, да познаеши въ истину съ любъвью служяштиихъ ти или съ льстью ласкаюштиихъ. Мънози бо приязнию лицемѣрьною вельми извѣстьныимъ пакость творять.
Яко не достоить послушати клеветаря, сладъко ти глаголюшта, или слышати на ближьняаго, да не отъпадеши Божия лубъве и царьства.
Въвъздьржи клевештуштааго въ ушию своею, да не купно съ нимь погынеши.
Еже убо правовѣрьну вѣру имѣти основания добрыихъ дѣлъ есть,[3] тѣмьже отъ вѣры начьнеться слово къ тебѣ, брате, понеже бо вѣрою въстрѣбова, а нелукаво: ведѣ, яко въдасть ми Господь вѣры ради твоея написати ти словеса ключема спасению.
Вѣруй въ Отьца и Сына и Святааго Духа, въ Троицю нераздѣльну, Божьство едино, Отьця нерождена, Сына рожена, а не зъдана, Духа Стаа ни рождена и зъдана, нъ исходяштя: трие въ единой воли, едину славу, едину чьсть и едино поклонение отъ вьсея твари и отъ аггелъ и чловѣкъ приемлюштю, прѣвѣчьну и бесконьчьну прѣбываюштю въ вѣкы.
Въплъштение же Сына вѣруй истиньно суште, а не привидѣниемь: въ двѣ естьствѣ Божьство и чловѣчьство — Бога по Божьству, чловѣка по въчловѣчению, въ обоемь съвьршена.
Крьсту Христову съ вѣрою покланяйся, яко на томь спасение вьсѣмъ чловѣкомъ съдѣла Господь.
Иконѣ Христовѣ и прѣчистыя его матере и вьсѣхъ святыхъ его съ вѣрою чьсть въздавай, и яко къ самѣмъ любъвьно въ молитвѣ глаголи.
Страхъ Божий имѣй въ срьдьци въину и память, акы ту сушта Бога съ тобою на вьсякомь мѣстѣ, идеже идеши или сядеши.
Страхъмь же его, акы уздою обръти умъ свой и въстязай по вся часы, да не безъ въстягновения ходя пустошьныимъ научишися.
Простѣйшааго въ всемь ишти — и въ брашьнѣ, и въ одежди, и не стыдися ништетою, понеже большяя чясть мира сего въ ништетѣ есть.
Не рьци: «Богата мужя сынъ есмь и срамъ ми есть» — никътоже бо богатѣй Христа, отьця твоего небесьнааго, родивъшааго тя въ купѣли святѣй, въ ништетѣ же ходивъшя и не имуштя, къде главы подъклонити.
Правьдою украшяйся и къ вьсякому тьщися истиньно глаголати, не мози ся лиця устыдѣвъ лъжи послухъ быти, яко губить Господь глаголюштяя лъжу, нъ съ покорениемь истиньно отъвѣштавай.
Уне бо есть чловѣку отъ истины пользу приемлюштю възненавидѣну быти, паче, нежели оть лицемѣрия врѣжену възлюблену быти.
Възненавидѣныя бо бес правьды въздвигнеть Господь, възлюбленыя же вьсуе уничьжить, клеветьници бо истиньни бывають безъ испытанья.
И аште ти правьду изъглаголавъшу и въ гнѣвъ въпадеши отъ кого любо, не скърби о томь, нъ паче утѣшайся, реченыимъ отъ Бога: «Блажени възненавидѣнии правьды ради, яко тѣхъ есть царьствие небесьное».
Кротькъ буди къ вьсякому чловѣку, къ старѣйшууму тебе и къ мьньшюуму, лицемѣрьная бо то кротость, еже большиихъ устыдѣвъшеся, а мьньшяя озълобити.
Кротъко ступание, кротъко сѣдение, кротъкъ възоръ, кротъко слово, — вься си въ тебѣ да будуть; отъ сихъ бо истиньный хрьстьянъ явишися.
Кротость же есть, еже никомуже не досажати ни въ словеси, ни въ дѣлеси, ни въ повелѣньи, нъ вьсякому чловѣку норовы своими осладити срдце.
Славы земельныя никоемьже дѣлѣ не похошти, слава бо земльная ругаеться любяштиимъ ю, припахнувъши бо въ мало время чловѣку, яко буря вѣтръняя и плодъ добрыихъ дѣлъ обронивъши, въскорѣ же отъшьдъши посмѣеть неразумию его.
Иже хочеть славьнъ быти вь семь мирѣ, ть бештьстья не тьрпить, вѣру же дрьжяй беславие любить, помышляя реченое отъ Господа: «Како убо можете вѣровати, славу отъ чловѣкъ приемлюште, славы же, яже отъ Иночядааго, не ищете?»
Бештьстье люби акы чяшю пелына и приими е, аште и притрано ти есть, нъ на прогънание грѣхъвънуму недугу, иже бо грѣхъ сладостью въниде, горестию да проженеться.
Желаюштюуму вѣчьныя жизни и худѣ земленыихъ причяштяюштюся и въину мысляштю о исходѣ своемь, не сътужить ему поношение чловѣчьско, яко гость бо, пришьдъ въ миръ сь, сътьрпить бештье господы своея, понеже утро надѣеться остити.
Съ мученыими Христа ради хотя ликъствовати, прѣдажь тѣло свое на наготу, волю на попьрание, утробу на постъ, срдце на крѣпость, кръвь же аште не на пролитие извъну, то вънутрь исучи ю сухотою яди, да приимеши обѣштяная.
Вѣси, яко призываеши и князя, очищають храмы, и ты, аще желаеши Бога своего въ домъ тѣлесьный въселити на свѣтъ жизни твоей, очисти тѣло постъмъ, истрѣби жяждею, украси съмѣрениемь, накади благоуханьною молитвою.
Храни свѣштю отъ вѣтра и молитву же отъ юности украси, яко невѣсту, бъдѣниемь, трудъмь, тьрпѣниемь, да похоштеть еи царь небесьныи.
Тайно мѣсто обрѣтъ и сѣдъ съ тихостию помяни грѣхы и отъпадение царьства, и умилися срдцьмь и образъмь, преклони главу и рьци съ стенанием: «Охъ, мънѣ, яко пришьльствие мое удалися, и къто дасть главѣ моей воду, и очима моима сльзы? увы мънѣ, увы мънѣ, яко близь дьнь Господень!»
Сльзъ ли не имаши, нъ не отъчяйся, въздыхай же чясто и тяжько отъ вьсего срдця, сльзы бо суть даръ Божии, и помалу въздыханиемь и умилениемь испросиши у Бога: вьсякъ бо просяй прииметь.
Обрѣтъ сльзы, храни я вьсею силою своею отъ объядания и пияньства, паче же отъ осуждения вьсякого чловѣка; своему бо дѣлу зазирай, чловѣка же, егоже не съзъда, тому не суди.
Не вѣруй ни очима своима, аште видиши кого съгрѣшяюштя, яко и тѣ невѣрьнѣ есте, ибо и пьрвое въ раи очи съблазнистася, и падениемъ онѣмъ отъ възора быста.
Иже бо имѣеть на ребрѣхъ своихъ язву, гноя испълнену, прыштиемъ чюжимъ не съгнусить си и помышляя въину с мъножьствѣ грѣхъ своихъ, николиже о дружьни съблазнѣ бесѣды съставить коли.
Чьрвь съмѣренъ зѣло и худъ, ты же славьнь и гръдь, нъ аще разумьнъ еси самъ, уничьжи гърдость свою, помышляя, яко крѣпость твоя и сила, чьрвьмъ покоиште бываеть.
Помяни пьрвыя прослувъшая въ храбърьствѣ, въ богатьствѣ же и славѣ, и вьси яко без вѣсти отъидоша и беспамятьни бышя; худии же и убозии въ мирѣ семь, о души своеи подвигьшеися, како и на небеси прославлени и по земли хвалими, и на помошть призываеми.
Възведи очи милостивьно на сѣдяя въ наготѣ и зимою съкърчивъшаагося, понуди естьство свое прикрыти одеждею, лежаштею у тобѣ, и Господь дасть ти пакы съторицею жизнь вѣчьную.
Простьри руку скытаюштюмуся по улицамъ, въведи таковыя въ свою обитѣль, общъ ти буди съ нимь хлѣбъ твой, обьштя чяшя, воды ли или пития, яко же ти Господь далъ есть.
Страньна въведи въ домъ свой, бескровьнааго въ храмъ свой, даждь мокнуштюму сухоту, зимному теплоту, омый сквьрну тѣла его, яко убогъ есть зѣло и достоинъ помилования.
Посѣти суштиихъ въ тьмьници, по Господню повелѣнию, вижь бѣду, вижь страсть и рьци: «Охъ мънѣ! си за едино съгрѣшение стражють! Азъ же по вься чясы владыцѣ моему Христу съгрѣшяю и въ льготѣ прѣбываемъ!»
Аште видиши кого отъ нихъ, по оклеветании стражюшта, помози ему, Христа ради, яви истину къ нимъже оклеветанъ есть: велико бо то спасение есть, еже обидимыя избавляти.
Сѣдящю ти надъ мъногоразличьною тряпезою, помяни сухъ хлѣбъ ядуштааго и не могуштааго си воды принести недуга ради.
Насыштяяй тѣло свое, дажь чясть отъ тряпезы ты твоея души своей, яко та чьстьнѣиши тѣла есть, даждь же да душьную часть нищии хранять, да егда въстрѣбуеть, тьгда готово обряштеть. Будеть бо веремя на исходѣ и у вратъ небесьныихъ обряштеть, егда мъного трѣбовати имать.
Насыштяяся многосластьнааго пития, помяни пиюштааго теплу воду, отъ слъньца въстопѣвъшу, и ту же пороха нападъшу отъ мѣста незавѣтръна.
Въ богатьствѣ сы и земльныихъ благъ изобиль имѣя, помьни въину слово Авраамле, еже къ богатому: «Въсприя ты благая въ животѣ своемъ, якоже и убогыи зълая, тѣмьже онъ веселиться, а ты стражеши».
Възлагъ на мъногомякъцѣ постели и пространо протягаяся, помяни наго лежаштааго подъ единѣмь рубъмь и не дрьзнуштя ногу своею прострѣти зимы дѣля.
Лежащю ти въ твьрдо покръвенѣ храминѣ, слышащю же ушима дъждевьное множъство, помысли о убогыхъ, како лежать ныня, дъждевьными каплями, яко стрѣлами, пронажяеми, а другыя отъ неусъновения сѣдяштя и водою пъдъяты.
Сидяшту ти въ зиму въ теплѣ храминѣ и без боязни изнаживъшуся, въздъхни, помысливъ о убогыхъ, како клячять надъ малъмь огньцьмь съкърчивъшеся, большу же бѣду очима оть дыма имуште, руцѣ же тъкмо съгрѣвающе, плешти же и вьсе тѣло морозъмь измьрзъше.
Приклони ухо свое къ просяштюуму и обништавъшюуму въ житьи семь, заплати избываюштиимъ своимъ оного недостатъчьную диру его.
Духовьнааго и духовьная помышляй, а не земльная; вѣдый, яко по нетьлѣньному одѣнию крьштение вси равьни суть, и убозии, и богатии. Тѣмьже блюди, еда по земльному помышляя, прѣзриши убогааго, тьлѣньною одеждею съ тобою не равъно одѣна.
Святыихъ, угождьшиихъ Господу, моли, акы помоштьникы сушта и заступникы притѣкаюштиимъ къ нимъ, понеже прияшя дрьзновение къ Господу, акы угодьнии раби къ своему господину.
Мошти святыихъ съ вѣрою цѣлуй и чьсть въздажь имъ, яко чьстьномъ, понеже Христа дѣля пострадашя.
Тайнамъ Божиямъ вѣруй, тѣлу и кръви Его, съ страхъмъ причяштяяся, да причастьникъ будеши царьству Его.
Невѣрьство же отъмѣтай, не рьци, како хлѣбъ тѣло и вино кръвь? но слыши, яже отъ чловѣкъ невъзможьна, отъ Бога възможьна.
Вѣруй въскрьсению мрьтвыиихъ и жизни будуштааго вѣка, по неиздреченьну словеси Господню, еже въ еуагглистѣмь слыши учении.
Помни Судъ, чяи отъвѣта и въздаяния по дѣломъ, и вѣруй, яко будеть, будеть!
По семь же възлюби Господа Бога своего отъ всея души своея и отъ всея крѣпости и подвигнися вься твоя дѣла и добрыя норовы къ Его угождению творити лѣпо.
Пакы же искрьняаго своего възлюби, съ нимьже въ единой купѣли породися, рекъше всякого хрьстьяна, паче же брата си: «Въсхожю бо, — рече Господь, — к Отцу моему и Отцю вашему».
Поклоняй главу свою вьсякому старѣйшюму тебе, и врѣменьмъ и разумъмь, съмѣреныя бо въздвигнеть Господь.
Другы своя и съравьныя тебѣ любъвию сърѣтай и съ обятиемь целование дай ему, акы Елисавефь и Мария.
Мьньшяя тебе малыя вьрстою любъвьно приими и помилуй, и къ Богу о нихъ въздъхни, яко не ново начьнъшя познавати Господа.
Князя бойся вьсею силою своею, нѣсть бо страхъ его пагуба души, нъ паче научишися отъ того и Бога боятися.
Небрѣжение же о властьхъ — небрѣжение о самомь Бозѣ. Иже на власти земльнѣ поучения видимаго владыкы небояся, како невидимааго убоиться?
Боиться ученикъ учителева слова, паче же самого учителя, такоже бояйся Бога боиться и князя, имьже казняться съгрѣшяюштии: князь бо есть Божий слуга къ чловѣкомъ, милостью и казнью зълыимъ.
По семь же вьсякому богату главу свою покланяй и съмѣрения ради, древо бо многовѣтвьно: поклонениемь подъидеши и мимо идеши.
Приимъшеи бо власть и емѣние отъ князя своего, отъ другъ своихъ славы хотять, а отъ мьньшиихъ поклонения просять и чьсти.
Прѣдъ князьмь же бойся лъжю глаголати, яко губить Господь глаголюштяя лъжю, нъ съ покорениемь истиньно отъвѣштявай ему, акы къ самому Господу.
Аште бо въ врѣмя нѣкое неправо чьто възглаголеть ти, а тобѣ съвѣдуштю, блюдися, еда искушаеть тя, блюдеши ли своея душя? И аште явишися неистовьствуя, не можеши увѣритися ему, яко блудеши оного душя.
Умъ свой присно отъ суетьныхъ мыслий въстягай, въспуштяй же къ Господу горѣ, симь бо на стьзю подвига въступаеши, душу же отъ раслабления свобажяеши.
Нѣсть бо дивьно чловѣчьску естьству низъпадати къ земльныимъ, нъ еже падъшися не въстати? Къто бо заблудивъ съ пути не възиска пакы? Раслабленъ ли бысть отъчаяниемь пакы дньсь, утрѣшний пакы днь подвигу отдажь.
Неразумие же убо есть, еже приходяштямъ благостынямъ вѣчьныимъ даръмь благааго Бога, ти не пожьдати трьпѣниемь и вѣрою, нъ о земльныихъ радоватися и тѣхъ приятися, акы невѣруюшту въскрьсению.
Аште бо бы слава сего мира приближилася славѣ небесьнѣй, не бышя сынове мира сего распяли Господа славы, то кый бо рабъ дрьзнеть въ томь дому обитати, идеже господина его не прияшя?
Алкоту и жяжду Христа дѣля люби, елико бо пакость тѣлу твориши, души благодѣть зиждеши. Въздаяй бо судъ противу словомъ и помысломъ въздасть пакы благая и за малое, еже Его дѣля потрьпимъ.
Молитвы же душьныя пищя не отълагай, якоже бо тужить тѣло и отънемагаеть пиштя лишяемо, тако душя молтвьныя сладости лишяема на раслабление и умьртвие умьное приближяеться.
Свѣтъ убо въ храминѣ свѣштя, свѣтъ же въ чювьствѣ молитвьный разумъ; яснъ же свѣтъ от свѣштя, не суштю въмѣсу никоемуже, свѣтла же зѣло молитва непримѢсна мысли земьныихъ.
Прѣдай хотѣние Богу, вѣдуштюуму вся прѣже бытия чловѣку, и не проси воли твоей быти: всякого бо чловѣка мысль о непользьныихъ, нъ глаголи къ Богу: «Да будеть воля твоя!» Тъ бо строить вься на пользю намъ, ихъже мы плътьнии не вѣмы.
Въстени акы мытарь, прибѣгни акы блудьныи, умилися акы Ахаавъ, плачися акы Петръ, зови акы ханааныни, прѣдъстои яко въдовица, молися акы Иезекия, съмѣрися акы Манаси, — аште тако молишися, прииметь благый Господь молитву твою, акы мати младенца.
Безгрѣшьнааго есть дѣло, еже грѣхомъ судити чюжимъ, къто же е без грѣха? Развѣ единъ Богъ. Тъ бо единъ неомѣримъ и тому подобаеть судити суштиимъ подъ мѣрою.
Еже судити чловѣку съблазивъшюся гърдость есть и съмнѣние; Господь же гърдыимъ противиться. Иже бо по вься чясы отъвѣтъ дати о своихъ грѣсѣхъ чясть, не скоро главы своея възведеть съблазнъ чюжиихъ съмотрити.
Не буди гърдъ, да не похвалиться гробъ, гърдость твою объдьржа, и убогый почиеть на гробѣ твоем и никоегоже врѣда прииметь.
Видѣвъ мьртвьць носимъ, акы свое естьство помиловавъ послѣдуй ему и до гроба, дъвое бо добро приемлеши: оного дѣля съмьрти свое умрьтвие помянувъ съмѣришися, и пакы тѣло его помиловавъ, гробу прѣдавъ, помилованъ будеши.
Боляштааго посѣти, неси егоже хочеть въкусити, самъ же послужи о немь, акы о своемь сьрдоболи, вѣдый, яко и ты такоже имаши пострадати.
Стенюштю оному тяжько отъ болѣзни, ты же милостьныя своя сльзы испусти и въздъхни о болѣзни его къ Богу, въ нейже есть, и аште и лѣчьць прилучиться, ты даждь цѣну ицѣления его дѣля.
Умираюштю же ему, ты своима рукама очи его сътисни и уста его, къ Богу о души его отъ вьсего срдця помолися и омый своима рукама, аще же и убогъ есть, попецися не нага погрести его.
Зѣло успѣшьно къ покаянию и сльзамъ посѣштение умираюшттиихъ. И къто бо тъгда не приидеть въ умиление, видя естьство свое въ гробъ съходяшть, и имя его угасъше, славу же богатааго въ тьлю съшьдъшу.
Аште имѣеши дрьзновение къ властелемъ и къняземъ, поскърби о обидимѣмь отъ сильнаго, и до пота попьри по сиротѣ, да въмѣнить Господь капля пота твоего съ кръвию мученичьскою.
Аште ли незнаемъ еси князьмъ си, то къ тѣмъ, иже имуть дрьзновение къ нему, потужи о убозѣмь, и Господь рано по пьрвому се въмѣнить ти.
Цьркви Божии завушти на молитву, остави дѣло земльное кое любо и иди на душевьную пиштю съ тъштяниемь, акы Петръ, Иоанъ къ гробу.
Идушту ти въ святый храмъ помысли, еда кого прогнѣвалъ еси въ коемъ дѣлѣ, и всяко потъштися гнѣвъный мракъ разгънати, да яко слнце освѣтить ти душу молитвьная доброта.
Съкрываеть бо тьмьный облакъ сличьную красоту и свѣтьлость, погубить молитвьную красоту помнѣние гнѣвьное.
Ступивъ въ двьри црквьныя, помысли сама врата небесная прошьдъ, и ту глаголавъ вьсь чясъ таиныи, съ дивъмь и съ страхъмь стой, съмотря бываемыихъ съ вѣрою тѣлесьныима очима и душевьныима, тъгда и самъ прѣмѣнися отъ земльныихъ мыслий на будущая блага.
Видѣвъ Христа, закалаема въ жьртву къ Отцу за вьсь миръ, чьто ино моштьнъ еси помыслити плътьнъ сы, тъкмо руцѣ въздѣвъ, рьци: «Слава многуму ти чловѣколюбию, Христе Боже!»
Размышляя же по вься часы чястая съгрѣшения чловѣчьска, прѣмъногое же и бештисльное чловѣколюбие Божие, еже на чловѣчьстѣ родѣ имать и еже съгрѣшаюштемъ намъ тьрпить, и до послѣдьняаго дыхания ожидаеть покаяния нашего. Тѣмьже варимъ лице Его исповѣданием. Прииди потъштися и припади предъ Господьмь и въсплачи прѣдъ сътворивъшимъ тя, зови милость его, приглашай штедроты его, да же съмьрть не варить.
Не рьци: «Много съгрѣшихъ, много беззаконьновахъ, не имамь дрьзновения, еже къ Богу припасти», ни убо не отъчай себе, не прилагайся тъкмо отъселѣ къ съгрѣшениемъ и силою вьсемилостивааго Бога не имаши посрамленъ быти.
Не лъжьнъ рекый: «приходяштяаго къ мънѣ не иждену вънъ», и по сихъ: «вьсѣ обратитеся къ мънѣ и азъ исцѣлю вы, и не хочу съмьрти грѣшьнику». Тѣмьже дьрзай и вѣруй, яко Чисть сый приближяюштааго ся къ нему очистить.
Аште истиньно покаяние хоштеши прияти, то яви е дѣлъмь: аште гърдости каешися, покажи съмѣрение, аште пияньства, покажи постъ, аште любодѣяния, покажи чистоту. «Уклони бо ся, — рече, — отъ зла и сътвори добро».
Тъкъмо не ожидай въ тинѣ грѣховьнѣй. Вънезапы приимеши и въздъхнеши и не будеть послущяюштааго: егда аггелъ не пожидая прѣдъ очима ти станеть, врази же твои, яко облакъ, покрыють тя.
Вънимай души своеи, яко едина ти есть, едино веремя живота и невѣдомъ коньць, и непрѣходьна пучина въздуха, и врагъ твоихъ исплънена, нѣсть же помагаюштааго, развѣ добрыихъ дѣлъ, тѣмьже всею силою своею възишти ихъ.
Въступи на добродѣтель стьзю, поиди скоро, да же вечеръ не постигнеть, потъштиимъ къ вратомъ града вышьняаго, не съкланяйся ни на десно, ни на шюе, да не заблудиши въ пропасти мучения.
Епископомъ и пастухомъ Христова стада словесьныхъ овьць главу свою покланяй и припадай къ ногама ихъ, и моли да дасть ти ся благословление ихъ.
Прозвутеры ерея Христовы, прѣдъстателя таинѣй его тряпезѣ и дробителя тѣлу его вьсякою чьстью почьсти и съ страхъмь възирай на ня.
Таже дияконы, иподьякони, анагносты и акы служителя Божия съ вѣрою помышляй, и тъштися ниединомуже ихъ ни въ чемь же прѣгрѣшити.
Аште убо стояштиихъ прѣдъ земльныимь царьмь съ страхъмь чьстиши, бояся словъмь прѣрешти имъ, како убо разумѣеши о слугахъ небесьнааго царя?
Въ манастыря домы святыихъ потружяйся, вижь житие и устрой чинъ и уставъ. Видѣвъ бо перебывание ихъ, окаеши свое житие и управишися отътолѣ.
Съ суштиимъ же въ горахъ не лѣнися, ишти молитвы, проси благословления, и аште чьто имѣеши тѣлесьныя потрѣбы, донеси имъ и приимеши душевьну потребу.
Паче вьсякого чьрноризьца не тъштися минути бес поклонения, аште бо знаемымъ тъкъмо покланяешися и чьстиши я, то по съдружию то есть, а не по чьсти образа сущааго на нихъ.
Коньць же вьсѣмь прѣжереченыимъ възлюбиши Господа отъ вьсея душя и страхъ его да пребываеть въ срдци твоемь.
И правъ буди и истиньнъ, съмѣренъ, кротъкъ, покоривъ, долу поничя, умъ же къ небеси простирая, умиленъ къ Богу и къ человѣкомъ привѣтьливъ и печальнааго тѣшитель, трьпѣливъ въ напасти и ништетѣ, штедръ и милостивъ, ништиимъ кърмитель, страньноприимьникъ, скърбьнъ грѣха ради, веселъ о Бозѣ, алчьнъ буди, жядьнъ, кротъкъ, робокъ, покоренъ, неславохотьнъ, не златолюбьць, друголюбьць, негърдъ, боязнивъ прѣдъ царьмь, готовъ въ повелѣнии его, въ отъвѣтѣхъ сладъкъ, чясто молитвьникъ, разумьнъ трудьникъ къ Богу, не осудитель вьсякого человѣка, попьрьникъ и обидимыихъ нелицемѣрьнъ.
Чадо Еуаггелия, сынъ въскрьсения, наслѣдьникъ будуштая жизни о Христѣ Иисусѣ, Господи нашемь, Ему же слава, чьсть ныня и присно и въ вѣк вѣкомъ. Аминь.
Наказание Исухия, презвутера Иерусалимьскаго[4]
Страхъ въину имѣй и Божию любъвь и чисто къ вьсѣмь срдце.
Самого надъ собою стояшта Бога вѣруй, елькраты чьто твориши.
Радуйся, егда твориши добро, нъ не высися, еда погрязение на отишьи будеть.
Елико же въ законѣ прѣдиидеши, толико же недостаточьнъ ся съврьшеньемь вѣжь.
Вьсякого дѣла коньць прѣдъ начялъмъ распытай дьнь и ношть, къ коньчьнуму же дни възирай въину.
Не съмѣшайся съ тѣми николиже, яже видиши хулимы от добрыхъ.
Спѣши же никомуже вереда сътворити въ своемь дѣлѣ.
Не веселися цвьтуштими мира сего, яко травьныи бо есть цвѣтъ: елико бо имь вьрпеши, толико же увядаеть.
Въ печяльхъ благодарьстви Бога, и ярьмъ ти грѣховьный обльгъчить ся.
Съмотримъ себѣ, да инѣмъ не зазираемъ, мъного бо того въ насъ, имьже то инѣмь зазираемъ.
Псалъмь въину да будеть въ устѣхъ твоихъ, Богъ бо мѣнимъ прогонить бѣсы.
Молитва ти съ трѣзвениемь да бываеть умьнымъ, да не тако молимъ ся, якоже нѣсть годѣ Богу.
Въину поминай Бога, да яко небо будеть умъ твой.
Съвяжи языкъ си: многашьды бо извѣштаеть, еже есть лѣпо таити.
Доброты своя таи, послухы же житию мъногы имѣй.
Толико тъчью дай тѣлу, елико же трѣбуеть, не елико же похочеть.
Не люби питати ся, любъвь бо съ симь житьемь творить, вражьда же отъ него къ Богу плодить ся.
Отъвраштай ся житийскыя радости: та бо подъплъзати ся творить, текуштиимъ на спасение свое.
Елико же еси съгрѣшилъ, то стенаниемъ поминай, бываеть бо оттуду отъпуштение.
Потрѣбию святыихъ приобьштай ся, тѣми бо ти будеть къ Богу приобьштение.
Въ цьрквъви акы на небеси ступай, и ничьтоже въ ней не глаголи, ни помышляй земльнааго.
Уне вьсего довълъ имѣй, уступай же Богу пешти ся о немь, да будеши въину обильнъ.
Съпону твори плъти въ благыихъ трудѣхъ.
Пий медъ помалу, елико бо е съкрачаеши, то благодѣть ти е: и незапинани творить.
Утоли гнѣвъ, бѣсу бо есть отьць, егда без мѣры исходить.
Въ язвѣ прѣже врачя имѣй молитву.
Попы вься единако чьти, а къ добрыимъ подвижьникомъ тьци.
Люби Божия домы, Божии же домъ потъштися самъ вътворити.
Въ църкъвь чясти, мятежь бо ны вънѣшьнихъ свобажаеть.
Егда молитву твориши, умъ си къ Богу възведи, аште же и отъпадеть, пакы и горѣ възведи.
Не прѣстаеть умъ, зълы помыслы ражяя — а зълыя мысли вымѣтай, а добрыя сѣй.
Весели ся съмѣрениемь, еже бо бываеть высость съмѣрениемь, то необаряеть ся, нъ великъ есть.
Толико тружайя ся, елико мошти начьнеши въсхластити плътьскыя похоти.
Помышляй небесьныихъ благолѣпие добротъ, да ти о земльныихъ не будеть никоеяже похоти, и еже земльная красота не приидеть ти на умъ.
Земльныя мысли — сѣмена суштя вражия, вѣруй. Яко и мысли прѣдстануть, и бѣси, иже на ны, ту абие осрамять ся.
Укланяй ся многа смѣха, раслабляеть бо душю, раслабѣвъши же отъ законъныя узды удобь исхлаштяеть ся.
На дѣла подобаеть душу разлучяти ти на молитвы, тако бо не обрящеть многа въхода въ ны дияволъ.
Дѣло законьное мьни чьтение книжьное: егда бо умъ съ языкъмь къто хочеть ицѣлити, то въ книгы въину да зрить.
Аште на дѣло руцѣ простираеши, языкъ ти да поеть, а умъ ти да молить ся, просить бо отъ насъ Бог въину поминати его.
Вьсяко дѣло молитвою печятьлѣвай — то же дѣло, о немьже ти ся умъ на двое не мутить.
Праздьный же да не ясть, и пакы слышимъ иного въ васъ бештина ходяща и ничьтоже дѣлаюшта, нъ лицемѣрьствуюштяя.
Любяй дѣло бес печали перебываеть, начало гърдыни — еже не потрудити ся съ братъмь противу силѣ; приходяшти же на дѣло — не много глаголѣмъ, на тъштание наше буди, егоже ради изыдохомъ.
Мати зъльмъ — лѣность: доброты бо, яже имаши, крадеть, а ихъже не имаши — не дасть обрѣсти.
Аште хочеши, да ти будеть ручьное дѣло ти божъствьно, а не земльно — то да ти буде обьче съ убогыми.
Радуй ся о молитвахъ святыихъ мужь. И поистиннѣ суштя святы отъ дѣлъ распытай: кое бо овоште отъ плода познавается.
Безълобие твори сьрдьцьмь, а чистоту тѣлъмь; то бо обое сътворить тя Божию цьркъвь тѣлесьную.
<...>
Егда тя оклеветають, разумѣй, еда е чьто до тебе въ клеветѣ той, аште ли нѣсть, то мни акы дымъ расходяшту ся клевету.
Егда обидимъ еси, подъбѣгай къ трьпѣнию, и трьпѣние твое врѣдить обидяща тя и устроить.
Егда богатьство или славу видиши, помышляй тьлѣньныихъ вьсе, и убѣжиши уды жития сего.
Тьрпи скърби, въ скърбьхъ бо доброты цвьтуть, акы въ трьньи цвѣтьци.
Плачи ся грѣшьника въ обильи живуштя, мечь бо си судьный готоваеть.
Егда къто зъло творя, и не стыдить ся о немь — отяжьчя бо ему струпы, и въ отьчаяние приходить уже.
Елишьды въстужиши, помысли, колико ти правьдьныимь приходить пакостии — и приидеть ти даръ его.
Подобаеть быти всякому хрьстьянину съмѣрену, а еже къ овѣмъ съмѣрити ся, а къ овѣмь ни, — то лицемѣрьныихъ то есть съмѣрение.
Не бесѣдуй съ зълыими, они бо поучяють тя на зълое, а съ приобьштениемь ихъ грѣха того приобьштиши ся.
Послушяти присно и глаголати съ добрыими поспѣвай, на рать бо благу душу подвизають.
Цьркъвь домашьнюю къжьдо насъ имѣй умъ свой, да творити подобьно ны есть въ ней законы црквьныя.
Зълобу тъгда възненавидиши, егда разумѣеши, яко — бѣсовьскъ то есть нож, на ны обостренъ.
Егда съ святыими бесѣдуеши, въпрашай ихъ о духовьнѣмь, егда ли не съ тацѣми, то ты самъ духовьнѣ бесѣдуй.
Иже слабо живеть, то того не приводи на съвѣтъ, и иже бо ся о зълѣ радуеть, то тъ ненавидить добра и съвѣта о томь не хочеть дѣяти.
Аште хочеши мучьныя болѣзни гонезнути, то никогоже не оклеветай, ни осужай: о томь бо Божьство паче вьсего гнѣваеть ся.
Аште хоштеши вьсякого грѣха боли быти, чюжихъ испытай: много бо того есть въ тебѣ, имьже то иному зазираемъ.
Бѣжи величанья, о человѣче, аште и великъ еси: еда Бога отъмештюшта ся, тебе обряштеши?
Люби съмѣрение, аште и великъ еси, да въ дьнь съкончянья възвышенъ будеши.
Не похули чловѣка николиже — и похуления не приимеши въ всемь животѣ своемь.
Егда въ цьркъвь идеши, не глуми ся пустошьныими, иже бо стоять прѣдъ кънязьмь, то ни смѣють ся, ни глумять ся.
Не посмѣйся чюжему падению, да самъ скоро падъ смѣху будеши, отъ нихъже не хочеши.
Храни учения си — да вѣньця славы подадять ти ся.
Буди дьржявьливъ заповѣдьмъ симъ — да сътворять тя славьна въ чловѣцѣхъ и угодьна к Богу, тако бо славить ся Божьство, и тацѣми исправленьи въгодити есть Богу.
Тако подобаеть хотяштууму безъистьлѣньно житие жити, и ни въ чьтоже мѣнити тьлѣемыихъ.
Аште истовыя жизни жядиши, то присно съмрьти чяй чловѣчьскы.
Ненавиди настояштяя сея жизни, видиши бо ю, акы коло валяще ся.
Вьсего паче почьсти душу — да добрыи ти трудъ без болѣзни творить ся.
Вьсе бо сьде тьлѣньно, душя же едина бес тьля, чтити убо подобаеть бестьлѣньное паче тьлѣньнааго.
Не проси у Господа славьныихъ, нъ точию пользьнааго проси: оного бо аште и просяшти, то не дасть, аште ли и дасть, то истьлѣеть.
Не весели ся о богатьствѣ, печяли бо его отълучяють ны отъ Бога, аште и не хочемъ.
Николиже не прѣзьри убога плачюштя ся — да не прѣзьримы будуть сльзы мольбы твоея.
Отътязати ся подобаеть пияньства, въ немь бо по истверезении стенание и каязнь бываеть.
Помыслъ плътолюбивыих уне гнушяти ся, тьлять бо душу и плъть осквьрняють.
И земльное бес труда добро не творить ся, да почьто благословленаго ради труда укланяемъ ся?
Аште хочеши бес труда добро творити, то поминай, яко трудъ малогодьнъ есть, а мьзда вѣчьная.
Святъ есть домъ мольбьныи, имьже святыи свято намъ ведеть.
Аште сѣеши ништиимъ въ руцѣ, то не чюже сѣй, нъ свое: небонъ чюже сѣмя половела горчѣе.
Аште небесьныихъ желаеши, то ненавиди земльныихъ, не дадять бо си къ онѣмъ възлѣтати.
Матери благынямъ си суть чистота и милостыни: да нѣльзѣ ни бес тоя, ни бе-сея къ Христу воиньствовати.
Не обиди милостыня и любъве: та бо благааго Бога съ небесе съведе.
Не прѣзри чистотьныихъ съсудъ, Творьца бо въплъштена чловѣкомъ показа.
Не хошти богатѣти зѣло ни славити ся: тьля бо то есть, а мы нѣсмь тьлѣньни.
Надъ мрьтвыимь не плачи, нъ надъ несъмысльныимь: онъ бо обьшть путь, а се своя воля.
Съгрѣшаюштааго плачи, а не убожаюштааго: вѣньчяти бо ся имать сий, а онъ — мучити.
Глаголи къ Богу много, а къ человѣкомъ мало, поушчениемъ же законьныимь исправляй обою.
Омывание души — благомолитвьная сльза, нъ по мольбѣ помяни, чьсо ради ся еси просльзилъ.
Богатыихъ жития сего не блажи, сильнии бо сильнѣе испытаеми будуть, тѣмьже ти Судию пристрашьна имуть имѣти.
Аште сами судимъ си — то и Суди ны укротить ся, радуеть бо ся; яко Благъ видя грѣшьника, беремя си распраштяюштя.
Якоже бѣдьно въ путѣ ристати, такоже и обязавъшюму ся симь житиемь бѣдьно тешти на небеса.
Вьсе дѣло зъло възуштяеть диавола, вьзуштенъ же бывъ, горьцѣ на възуштенааго обраштяеть ся.
Аште хочеши врага ои немоштьна сътворити, то грѣхы си умаляй — и, опѣшенъ отъ крылу, акы птиця играемъ и смѣху будеть тобою.
Горе хульнику, съвяжеть бо ся ему языкъ и не мошти начьнеть къ судии отвѣщати.
Горе нечьстивуму, егда бо вьси просвѣтять ся, тогда онъ помрачить ся злѣ.
Горе безаконьнику, къ суди бо яру и правьдивуму придеть.
Горе лихоимьцю, богатьство бо его отъбѣжить, а огнь и прииметь.
Горе ленивому, станет искать, неправѣдьно погубивъ, но ничего не обрящетъ.
Горе блудьнику, осквьрняеть бо ризу невѣстьнику, да и — царьства брака съ студъмь изгънанъ будеть.
Путь же съмьрти есть въ дѣлѣхъ зълыихъ разумѣваемъ, въ томь бо есть невѣдѣние Бога, имьже бываеть блудъ и разбой, и прочяя зълая дѣла.
Прѣмудрость Исусова, сына Сирахова[5]
Вьсяка мудрость отъ Господа и съ нимь есть въ вѣкы: пѣсъка морьскааго и капля дъждевьныя, Господьни вѣкъ къто иштьтеть?
Прѣмудрость кто ислѣдить, корень прѣмудрости кому отъкрыся, и разумъ ея кто разумѣ?
Единъ есть прѣмудръ страшьнъ зѣло, сѣдяй на прѣстоле своемь Господь самъ създалъ ю видѣ и иштьте ю, и пролия ю на вьсѣхъ дѣлѣхъ своихъ, и даровалъ ю любяштиимъ его.
Зачало прѣмудрости — страхъ Господень, страхъ Господень — слава и похвала, и веселье — и вѣньць радости.
Страхъ Господень възвеселить сьрдьце и дасть веселие и дългодьние.
Бояштяму ся Господа благо будеть напослѣдъкъ, и въ дьнь съконьчяния своего благословленъ будеть.
Мъножьство мудрости — бояти ся Господа: и напаяеть ся отъ плодъ своихъ, вьсь домъ свой испълнить желания, и житьниця отъ жить своихъ.
Вѣньць прѣмудрости — бояти ся Господа: страхъ Господень процвитая миръ и съдравие и ицѣление.
Въжделѣвъ прѣмудрости, съблюди заповѣди, и Господь дастъ ти ю, прѣмудрость бо и наказание — страхъ Господень и благословление, вѣра и кротость.
Не съкрыва прѣмудрости своея, словъмь бо познана будеть прѣмудрость твоя.
Не можеть ярость неправьдьна оправьдити ся, чясъ бо ярости его — падение ему.
До врѣмене сътрьпить дълготрьпѣливый — и напослѣдъкъ дасть веселие; до врѣмене съкрыеть словеса своя прѣмудрый.
Не вьзнеси себе — да не отъпадеши, и наведеши на душу свою бештьстие, и отъкрыеть Господь тайны твоя, и посредѣ съньма низъложить тя.
Чядо, аште приступаеши работати Господеви, то уготови душю своя въ напасти, управи сьрдьце свое и сътьрпи, и не тъштися въ врѣмя наведения.
Вьсе, елико нанесено ти будеть, — приими съ съмѣрениемь, дълго трьпи: яко огньмь искушено бываеть злато, а чловѣци приятьни въ веремя съмѣрения. Вѣруй ему — и заступить тя, и до времене потрьпи трьпѣниемь — и послѣжде ти дасть веселие. И устьны мъногыихъ исповѣдять съмыслъ его, и въ недузѣ своемь не прѣзри.
Нъ помоли ся Господеви, и исцѣлить тя, отъложи прѣгрѣшения и управи руку, и отъ всякого грѣха очисти срдьце.
Бояштеи ся Господа, вѣруйте ему — и не отъпадеть мьзда ваша.
Бояштеи ся Господа надѣйте ся на благая, възьрите на пьрвыя роды и видите: кто вѣровавъ Господеви, постыдѣся? или кто, пребы въ страсѣ Его — оставленъ бысть? или къто призъва и´ — и прѣзьрѣнъ бысть? — зане штедръ и милостивъ Господь и оставить грѣхы, и спасаеть въ врѣмя печали.
Горе грѣшьнику, находяштю на два пути.
Горе сьрдьцю, ослаблену, яко не вѣруеть.
Горе вамъ, погубивъшиимъ трьпение — и чьто сътворите, егда посѣтить Господь?
Бояштеи ся Господа и не противять ся глаголомъ Его и прѣдъ Нимь съмѣрять душа своя.
Да въпадемъ ся въ руцѣ Господни, а не въ руцѣ чловѣкъ: яко величие Его, тако и милость Его.
Мене, отьця, послушайте, чада, и сице творите — да съпасете ся.
Не прѣрѣкуй противу истинѣ и о ненаказаньи своемь срамляй ся.
Не постыди ся исповѣдати грѣхы своя, и не стани противу быстринѣ рѣчьнѣй, и не покори себе мужю безумьну, и не обини ся лиця сильнааго. До съмрьти противи ся по истинѣ, и Господь Богъ побореть по тебѣ.
Не рьци: «Много съгрѣшихъ, и чьто ми бысть?» — Господь бо тьрпѣливъ есть и оцѣштение бестраха не буди приложити грѣхы на гръхы; и не рьци: «Штедрота Его мънога есть, и мъножьство грѣхъ моихъ оцѣстить» — милость бо и гнѣвъ у него есть, и на грѣшьницѣхъ прѣстанеть ярость Его.
Не буди скоръ языкъмь своимь, и лѣнивъ и слабъ въ дѣлѣхъ своихъ.
Не буди яко львъ въ дому своемь и величяя ся въ рабѣхъ своихъ.
Не буди рука твоя простьрта на възятие, а на даяние съгъбена.
Не належи имъньи своемь и не рьци: довъльно ми есть.
Не ходи въ слѣдъ душа своея и не рьци: «Кто мя прѣможеть?» — Господь бо мьстяй мьстить ти.
Не жьди обратити ся къ Богу и не отълагай дьнь отъ дне, напрасно бо изидеть гнѣвъ Господень, и въ врѣмя мьсти погыбнеши.
Не належи имѣньи неправьдьныихъ, никакояже ти польза сътворить въ днь наведения.
Не ходи вьсяцѣмь путьмь съ грѣшьникъмь и дъвоязычьникъмь.
Буди утвьрженъ въ разумѣ своемь, и едино буди слово твое.
Буди скоръ въ послушянии своемь, длъготьрпѣниемь отъвѣштавай отъвѣтъ, аште есть въ тебѣ разумъ — то отъвѣштяй искрьнюму, аште ли же нѣсть — то рука твоя буди на устѣхъ твоихъ: яко слава и бештьстие — въ бесѣдѣ и языкъ человѣчь — падение ему есть.
Не слови шьпътникъ и языкъмь своимь не лукуй, зазоръ бо зълъ на иноязычьнѣмь.
О велицѣ и о малѣ не разумѣвай, и въ друга мѣсто не буди врагъ: имя бо лукаво поношение наслѣдить, тако и грѣшьный и дъвоязычыи.
Душя лукава погубить сътворьшааго и´, и радости врагомъ своимъ сътворить.
Грътанъ сладъкъ умножить другы, и языкъ доброглаголивъ умъножить добру бесѣду.
Съмиряюштии ся съ тобою да будуть мнози, съвѣтьници же твои — одинъ отъ тысушть.
Аште сътвориши друга, то въ напастьхъ си и сътвори и, и не скоро увѣри ся ему.
Есть бо другъ въ врѣмя радости и не прѣбудеть въ днь печали твоея: и отъ другъ прѣмѣнуя ся и бывая врагъ, и сваръ поношения твоего отъкрыеть.
И есть другъ, тряпезамъ обьштьникъ, и не прѣбудеть въ днь скърби ти, а и въ добрѣ твоемь будеть якоже и ты, и на рабы твоя простьретъ ся, а аште съмѣренъ будеши, то и на тя будеть, и отъ лиця твоего съкрыеться. Отъ другъ своихъ отълучи ся и отъ другъ своихъ вънимай.
Другъ вѣрьнъ — кровъ крѣпъкъ, обрѣтый же его обрѣте съкровиште: другъ вѣрьнъ — утѣха житию.
Бояштеи ся Господа обряштють его.
Чядо, отъ уности своея избери наказание и до сѣдины обряштеши мудрость.
Якоже оряй и якоже сѣяй, тако приступи къ ней и жиди благыихъ плодъ ея.
Въ дѣланьи бо ея мало потрудиши ся и скоро имаши ясти отъ житъ ея благая.
Прѣмудрость бо имя ея есть, и не многыимъ есть явлена.
Слыши, чадо, и сътвори волю мою, и не отъверзи съвѣта моего, и въведи нозѣ свои въ пута ея, и въ гривьну ея — выю свою, подъложи рамо свое и поноси ю — и да не будуть узъкы узы ея.
Вьсею душею своею приступи къ ней, и вьсею силою своею съблюди пути ея, ислѣди и изишти и познана ти будеть, и самъ ся за ню не оставиши, напослѣдъкъ бо обрящеши покой ея, и обратить ти ся на веселие. И будуть ти пута ея на покровъ крѣпости, и гривьны ея на одѣние славы, красота бо злата есть на ней, и узы ея — извитье камене драгааго.
Въ одеждю славы облѣчеши ся ею и вѣньць радости възложиши на ся.
Аште въсхоштеши, чадо, наказанъ будеши, и аще въдаси душю свою — то разумьнъ будеши, и аште възлюбиши слышяти — то поживеши, и аште приклониши ухо свое — то мудръ будеши.
Чадо, въ мъножьствѣ старьць станн и аште къто е прѣмудръ, томь ся прилѣпи, вьсяку повѣсть въсхочи слышяти, и притъчя разума не убѣжить тебе.
Яште узьриши разумива, то утрьнюй къ нему, и степени двьрий его да тьреть нога твоя.
Не твори зъла, да не постигнеть тебе зъло, отъступи отъ неправьды и уклонить ся отъ тебе.
Сыне, не сѣй на браздахъ неправьды — и не пожьнеши ихъ седмерицею.
Не проси у Господа владычьства, ни у князя сѣдалища славьна.
Не оправьдай себе прѣдъ Богъмь и паче цесаря не прѣмудряй ся.
Не ишти да буди судии, еда не мошти начьнеши неправьды отълучити, еда како убоиши ся отъ лица сильнааго и положиши блазнъ въ правости своеи.
Не съгрѣшай въ мъножьствѣ граду, ни низъложи себе въ народѣ.
Не сътвори дъвоици грѣха — в одинѣмъ бо повиньнъ будеши.
Не ругай ся чловѣку въ горести душя его сушти: есть бо съмѣряяй и въносяй.
Не глаголи на брата неправьды, ни другу того сътвори, еже ти себѣ не <хоштеши>.
Не въсхотѣи лъгати вьсякоя лъжа, воиньство бо ея не благо.
Не примѣшай себе множьства грѣшьникъ, помяни, яко гнѣвъ Господень не замьдлить.
Не измѣни друга различия дѣля, ни брата приснааго злата дѣля и камене драгааго.
Не лиши ся жены мудры и благы: благодѣть бо ея есть паче злата.
Не озълоби раба, дѣлаюшта въ истину, ни наимьника, дѣлаюшта душею своею.
Раба разумива да любить душя твоя и не лиши его свободы.
Су ли ти чада, то наказай я и прѣклони отъ уности выя ихъ.
Су ли ти дъштери, то вънимай тѣлесьмъ ихъ и не утишяй к нимъ лиця своего.
Въдай дъштерь — и будеши съвьршилъ дѣло велико, и мужеви разумиву въдай ю.
Е ли ти жена душевьна, то не изгони ея, и ненавидяшти тебе — не вѣруй еи.
Вьсѣмь сьрдьцьмь своимь прослави отьця своего, и матерьня болѣзни не забуди, помяни, яко тѣма рожденъ еси, ничьто има въздалъ еси, якоже та тебѣ.
Вьсею душею своею работай Господеви, иереомъ его покаряйся; вьсею душею своею възлюби Сътворьшааго тя и служитель его не оставляй.
Бой ся Господа и прослави иерѣя, и дай часть его, якоже ти есть заповѣдалъ Господь начатъкы о съгрѣшениихъ и жьртву святыня. Ништиимъ простьри руку свою, да съвьршить ся благословление и благодать даяния прѣдъ вьсяцѣмъ живъмъ.
И надъ мрьтвьци не възбрани благодѣти и не лиши ся отъ плачюштиихъ ся, и съ желѣюштиими сѣтуй и не лиши ся посѣштяющихъ, — сими бо възлюбленъ будеши.
Въ всѣхъ словесьхъ своихъ поминай послѣдьняя своя и Судъ страшьный — и въ вѣкы не съгрѣшиши.
Не свари ся съ чловѣкъмь сильнъмъ, еда како въпадеши въ руцѣ его.
Не тишти ся с чловѣкъмь сильнъмь, еда како отягьчить ти мѣру: многы бо погубило есть злато, и сърдьца нъ на земъ уклонило.
Не свари ся съ чловѣкъмь язычьныъмъ, и не накладай на огнь его дровъ.
Не играй съ ненаказаныимь — да не приимуть бештьстия прадѣди твои.
Не безъчьствуй чловѣка въ старости его: и отъ насъ бо състарѣются.
Не радуй ся о умьръшиихъ, помяни, яко вьси умираемъ.
Не прѣзьри повѣстий мудрыихъ и въ притъчахъ ихъ живи, яко отъ нихъ навыкнеши наказание и послужиши вельможамъ.
Не отъступай отъ повѣстий старьчь, и ти бо навъкли суть отъ отьць своихъ, да навыкнеши отъ нихъ и ты разуму, и въ врѣмя подобьно въдаяти отвѣтъ.
Не дай чловѣку крѣпльшу тебе въ заимъ, аште ли въдаси бо ему въ заимъ — то будеши яко и погубивъ е.
Не поручяй ся выше силы своея, и аште поручиши ся, то пьци ся, яко и въдаяи.
Не свари ся съ судиею по прежѣ бо судять ему.
О звании сильныихъ
Егда тя призоветь сильный — то отъступай, и егда паче призоветь тя — то не нападай, да не отъринеши себе, и не стани далече — да не забъвенъ будеши.
Не належи равьнъ быти съ нимь и не вѣруй мъногыимь словесьмъ его, мъногою бо бесѣдою искусить тя; и яко смѣяти ся испытаеть тя, съблюди и вънимай вельми, яко съ падениемь своимь ходиши.
Богатый бо колѣбля ся утвьржяеть ся другы, убогый же съпадъ ся пориновенъ будеть другъ его.
Богату съблазнивъшу ся, мънози заступници и глаголы неиздреченьныими оправьдять и.
Убогъй же съблазни ся — и припрѣтиша ему, и извѣшта разумъ — и не дашя ему мѣста.
Мързость гърдому — съмѣрение, такожде и же мьрзость богатуму — убогын.
Богатый възглагола — и вьси умълкоша, и слово его възнесошя до облакъ, убогый же възглагола — и вьси рекоша: «Чьто сь есть?» — и аште потъкнеть ся, въздринуть и.
Добро есть богатьство, въ немьже нѣсть грѣха, а зъло есть ништета въ устѣхъ нечьстиваго.
Чловѣку завидьливу нелѣпо е богатьство: ниже есть себѣ зълъ, иному добръ будеть? Возвесели ся въ имѣнии своем?
Завидьливу у себя нѣсть зълѣйша, и се въздание зълобѣ его: аште и добро сътворить, то забывъ ся творить, и на послѣдъкъ изнесеть зълобу свою.
Око лихоимьця не насытить доръсти, и обида лукавааго исушаеть душю его.
Око лукаво завидьливо о хлѣбѣ, и скудьно на тряпезѣ своей.
Нѣсть веселия паче радости срдьчьныя, луче есть съмьрть паче живота горька.
Льсти душю свою веселиемь и тѣши сьрдьце свое, и печаль далече отърини отъ себе — да не въскорѣ състарѣеши ся.
Красьна есть милостини въ врѣмя скърби, якоже и облаци дъждевьнии въ время ведра.
Братия и помошть въ врѣмя скърби, и паче обоего — милостыни избавить. Имѣние и крѣпость възносить сьрдьце, обаче обоего — страхъ Господень.
<...>
О вьсякомь дѣлѣ буди бъдръ, и вьсякъ недугъ не приступить къ тебѣ.
Чядо, въ животѣ своемь искуси душу свою и виждь, чьто ей есть зъло и не дажь ей: не ключить бо ся вьсе вьсѣмь, не вьсяка душя въ всемь благоволить. И не прѣсыштяй ся въ вьсякой пишти и не разливай ся на различьнѣ брашьнѣ.
Въ мнозѣ бо брашьнѣ недугъ бываеть и прѣсыщение до кручины доидеть, прѣсыштениемь бо мнози умьроша — помняй же се, приложить ся животѣ.
Нѣсть убо добро не хранити ся отъ всякого суда.
Чядо, якоже имаши добро сътвори себѣ и приношения Богу приноси достойно, помяни, яко съмьрть не замьдьлить, и завѣтъ адовъ не показнъ бысть.
Даже не умьреши, добро сътвори другу и по силѣ своей простьри руку, и даждь убогыимъ по силѣ своей.
Не лиши ся добра, и чясть добра не минеть тебе; и не инѣмъ ли оставиши тяжяние свое, и труды твоя на раздѣление жрѣбия, яко нѣсть въ адѣ искати пиштя?
Чядо, не люби множьства неключима и не весели ся о сынъхъ ненаказаныихъ — рекъше нечьстивыихъ; аште и умъножать ся. Не весели ся о нихъ, аште нѣсть страха Господня съ ними. Не вѣруй животу ихъ, въздыхание бо и плачь невидимъ — и вънезапу коньчину ихъ разумѣеши.
Луче бо е одинъ, нежели тысяшти, и умрети добрѣе бештядъ, нежели имѣти чада невѣрьна. Оть единого бо разумива уселить ся градъ, колѣно же безаконьныихъ опустѣеть: мъного сицего видѣ око мое.
Чловѣкъ мудръ въ всемь угодить, и въ дни грѣха уклонить ся съгрѣшения, вьсякъ разумивый познаеть мудрость.
Разумьнии словесы ти умудришя ся и удрьжашя притьчя испытьны.
Дѣлатель пияница не обогатѣеть.
Медъ и жены отворять разумьныя, и прилѣпляяй ся любодѣицяхъ дьрзѣи будетъ.
Слыша ли слово тайно — да умьреть съ тобою, и не всякому словеси вѣру емли.
И одѣние мужя, и смьяние зубъ, и ступание чловѣка възвѣстить яже о немь.
Есть мълчя обрѣтая ся мудръ, есть другый ненавидимъ многою бесѣдою, и есть мълча не имать бо отъвѣта.
Чловеѣкъ мудръ умълчить до врѣмене, и умъножяй словеса мьрзъкъ будеть, гърдяй ся — възненавидѣнъ будеть.
Даяние безумьнааго не сътворить пользя никоеяже: мало бо въдасть, а мъного испоносить.
Поплъзение отъ земля добрѣе паче, нежели от языка.
Усты безумьнааго отъвьржена будеть притъчя, не речеть бо ея въ время свое.
Порокъ зълъ чловѣку лъжа, и въ устѣхъ ненаказаныихъ присно будеть.
Уне е тать, неже лъжя присно, оба же пагубу наслѣдуета.
Мьзда и дарове ослѣпляють очи мудрыихъ, да видяштеи не видять.
Студъ отьцю о ненаказании рожденааго отъ него.
Дъшти же на умиление будеть, дъшти мудра почьстить мужя своего.
Отьца и мужя посрамить дьрзая, и отъ обою прииметь бещьстие.
Надъ мьртвыимь плачи ся — отъиде бо свѣта, и безумьнааго плачи ся — иштезе бо отъ него разумъ.
Вьргый на пътицѣ камень отъгонить ѣ, тако же иже поносить другу своему — разорить дружьбу.
За друга аште отъвьрзеши уста — не стыди ся, есть бо съмѣрение.
Не кльни ся именьмь святого: чловѣкъ кльныи ся мъного испълнить ся безакония, и не отъиметь ся отъ дому его рана, и аште съгрѣшить — грѣхъ его на немь.
Чловѣкъ, сълазя отъ одра своего, глаголя въ души своеи: «Кто мя видить? — и стѣны застоять мя, и никътоже мене видить, яко и крыю ся грѣхъ моихъ, — и не въспомянеть Вьшьнии». И почи чловѣчьскѣ страхъ его. И не разумѣ, яко очи Господни — тьмами есть свѣтьлѣйше сълньця, призирающи на вься пути чловѣчьскыя и съматряюшти въ тайныхъ мѣстѣхъ, и разумѣють оставльшеи, яко ничьтоже луче страха Господня, и ничьтоже слаже, еже вънимати заповьдѣмъ Господнямъ.
Стыди ся отьця и матери — блудъмь, сильнааго и властелина — о лъжи, судия и кънязя — о съгрѣшеньи, събора и людии — о безаконии, обьштьника и друга — о неправьдѣ, мѣста, на немьже живеши, — о татьбѣ и правьды Божия и завѣта Его.
Храни ся отъ словесъ поносьныихъ на другы, и не поноси ти давъшу, и не стыди ся о сихъ.
И на судѣ не оправьдай нечьстива.
О дьрзости
Съ дьрзъмь не ходи на путь — да не въстанеть на тя, тъ бо сътворить по силѣ своей, и въ неразумьи его погынеши.
Съ яръмь не свари ся и не ходи с нимь сквозѣ пустыню, предъ очима бо его кръвь яко ничьтоже есть, и идеже не будеть помошти, то ту и низложить тя.
Съ уродивыимъ свѣта не твори, не можеть бо словесе дьржяти.
Прѣдъ чюждиими не сътвори ничьто же тайна: не вѣси бо, чьто ти сътворять.
Не являй вьсякому чловѣку сьрдьца своего, да не възнесеть ти хвалы.
Не даждь женѣ душя своея, наступити ей на крѣпость твою.
Не сърѣтай жены блудьниця, да не како въпадеши въ сѣти ея.
Дѣвы не съматряй, еда како съблазниши ся въ опитимияхъ ея.
Не дажь блудьницамъ душя своея, да не погубиши наслѣдия своего.
Отъврати очи свои отъ жены красьны и не глядаи чужея доброты, въ добротѣ бо женьскѣй мнози заблудишя и похоть отъ нея, яко огнь разгараеть ся.
Съ мужатицею отинудь не посѣди и не побесѣдуй съ нею въ винѣ: еда како уклонить ся душя твоя на ню — и духъмь своимь поплъзнеши ся въ пагубу зълѣ.
Не рьвьнуй славѣ грѣшьника: не вѣси бо, како будеть раздрушение его.
Не оставляй старааго друга: новый бо нѣсть тъчьнъ ему.
И съ мудрыими съвѣщавай, и съ разумьныими буди размышление твои, и вься повѣсти твоя въ законѣ вышьняаго.
Мужи правьдьни да обѣдають съ тобою, и въ страсѣ Господни буди похвала твоя.
Прѣмудръ судии накажеть луди своя, и владычьство разумивааго учинено будеть; и акоже будеть судии людьмъ своимъ, такъ же и слугы его.
<...>
Не дрьжи гнѣва на ближьняаго своего, и не сътвори ничьсоже въ дѣлѣхъ досяждения; възненавидѣна прѣдъ Богъмь и чловѣкы гърдыни, и отъ обоихъ съгрѣшить неправьда.
<...>
Неправо есть укаряти убога разумива, и неподобьно есть славити мужя грѣшьна.
Самъ испьрва сътвори чловѣка и остави и въ руцѣ мысли своея. Иште хочеши — съблюдеши заповѣди, и вѣру сътвориши благоволения.
Прѣдъложилъ ти огня и воду: на неже аште хочеши — простьреши руку.
Прѣдъ чловѣкъмь животъ и съмьрть, и еже аште изволить — дасть ся ему: яко многа прѣмудрость Господня.
Крѣпъкъ силою и зьряй вьсего, и очи Его на бояштиихъ ся его, и Тъ познаеть вьсяко дѣло чловѣчьско.
Не заповѣдалъ ни одиному же бештьствовати, и не дасть ослабы ни единому же съгрѣшати.
Обраштая ся къ Богу, огрени ся грѣха, и отъврати ся отъ неправьды, и зѣло възньнавиди мьрзость.
Пьрвѣе даже въ недугъ не въпадеши съмѣри себе, и въ врѣмя грѣхъ обрати ся къ Господу.
И не замьдьли въздати молитву въ врѣмя, и уготови себе и не буди, яко чловѣкъ, искушая Бога, помяни гнѣвъ въ дьнь съконьчания своего.
Добро есть обличати, нежели ярити ся.
Обличи друга: мъногашьды бо бываеть клевета; и не вьсякому словеси вѣру емли.
Словеса притъчьная
Прѣмудрыи словесы прѣдъведеть ся, и чловѣкъ мудръ годѣ будеть вельможямъ.
Луче чловѣкъ, съкрывая буесть свою, нежели съкрывая мудрость свою.
<...>
Познанъ есть издалечя сильный языкъмь своимь.
Разумивый же вѣсть, въ чемь ся поплъзаеть.
Сьрдьце буяго яко съсудъ утьлъ: вьсякого разума не удьрьжить.
Слово мудро аште услышить разумивый, въсъхвалить е и къ нему приложить.
Боголишивый же смѣхъмь възнесеть гласъ свои, мужь же мудръ одъва осклабить ся.
Осквьрняеть свою душу шъпътьникъ.
Якоже сълѣпляй съсудъ изломленъ, такоже учяий безумьнааго.
Иже повѣдаеть безумьному — и на коньци речеть: «Чьто бѣ?»
Дьвѣ вешти умножаеть грѣхы, и третия — идеть гнѣвъ.
О женахъ зълыихъ и добрыихъ. Мала есть вься зълоба противу зълобѣ женьскѣй, жрѣбий грѣшьника да испадеть на ню.
Жена лукава — язва сьрдьчьная.
Отъ жены начятъкъ грѣху — и тою вьси умираемъ.
Не даждь женѣ дрьзновения на тя глаголати, аште не ходить подъ рукою ти, отъсѣци ю отъ плъти своея.
Жены добры блаженъ есть мужь ея, и число днии его сугубо.
Жена добля веселить мужя своего, и лѣта его испълнить миръмь.
<...>
Жену мудру не удобь обрѣсти.
Въ женахъ рѣдъко обрящеши истину.
О женѣ лукавѣ. Волю жити съ львъмь, неже съ женою лукавою.
Лукавьство жены измѣняеть зракъ ея, и посупляеть лице свое.
<...>
Якоже емляй ся за стѣнь и гоняй вѣтры, такоже емляй вѣру съномъ.
Духъ бояштиихъ ся Господа поживеть, надежда бо ихъ на Спасаюштааго я, бои ся Господа ничимьже постыдить ся, очи бо Господьни на бояштяя ся Его.
Благословление Господьне еже отъступити отъ грѣхъ, и оцѣштение еже отъступити отъ неправьды.
Приносяй ся жьртву отъ неправьды, приношение его небрѣгомо есть, ни множьствъмь жьрьтвъ не отьпустить ся грѣхъ.
Якоже закаляй сына прѣдъ отьцьмь его, тако приносяй жрътву отъ имѣния убогыихъ.
Хлѣбъ бо — плъть ихъ, животъ убо ихъ, лишяяй же его чловѣкъ кръвь проливаяй есть.
Якоже проливаяй кръвь, тако же удьржавый мьзду наимьника.
О десятинѣ. Не яви ся прѣдъ Господьмь тъшть — вьсе бо се есть заповѣди ради: приношение правьдьнааго мастить олътаря и благоухания его прѣдъ Вышьнимъ.
Жьртва мужа правьдива благоприятьна, и память его не забъвена будеть: окомь благомь прослави Господа, и не умали начатъка отъ руку своею.
<...>
Дажь вышьнему подаяния Его, яко Господь въздаяй есть, и седмерицею въздасть ти.
<...>
О златолюбьци. Любяии злато не оправдять ся, и любяй растьлѣюштяя самъ насытить ся: мънози съпадоша злата дѣля и бысть пагуба ихъ прямо лицу ихъ.
Блаженъ богатый иже обрѣте ся бес порока и иже въ слѣдъ злата не иде; къто сь есть — да блажимъ его, сътворилъ бо есть дивьная въ лудьхъ своихъ.
Къто искушенъ имъ бысть и съвьршилъ ся — и да будеть на похваление.
Къто бы моглъ прѣступьникъ быти и не прѣступи, и зло сътворити, и не сътворилъ — да утвьрьдять ся благая его и милостыни его исповѣсть цьркы святая.
Бояштааго ся Господа не съряштеть зъло, аште ли въ напасть въпадеть, то пакы изьметь его.
Чловѣкъ разумивъ вѣру иметь закону и по Христовамъ заповѣдьмъ ходить, и законъ его вѣрьнъ есть.
Боляре и судия славьни суть, и нѣсть ихъ ни единъ же болии боящааго ся Господа.
Рабу разумиву свободы поработають.
Не прѣмудряй ся, творя дѣло, и не слави ся въ врѣмя тугы.
У друга подъзираюштааго тя и у врага не повѣдай съвѣта.
<...>
Отъкрываяяй таину погубилъ есть вѣру и не обряштьть друга противу души своей.
<...>
Мудрость съмѣренааго възнесеть главу его и посредѣ вельможь посадить и´.
Пьрвѣе даже не слышиши — не отъвѣштявай, и не вълагай ся въ срѣду бесѣды, и на съвѣтѣ грѣшьныихъ не сѣдай.
<...>
И чяды своими познанъ будеть мужь.
И не всякого чловѣка въведи въ домъ свой: блюди ся зълодѣя, зло бо съдѣваеть.
<...>
Егда въ добрѣ будеть мужь, то врази его въ печяли будуть.
И не емли вѣры врагомъ своимъ въ вѣкы.
И якоже бо мѣдь обръжявѣеть, тако и злоба его; и аште и съмѣрить ся и поидеть поникъ, постави душу свою и храни ся оть него — и будеши ему, яко очиштено зьрцяло.
Не постави его у себя, да не въздривъ тя станеть на мѣстѣ твоемь. Не постави его одесную себе, да не поиштеть сѣдалиштя твоего, — и напослѣдъкъ разумѣеши словеса моя и о глаголѣхъ моихъ умилиши ся.
Устьнама своима усладить тя врагъ, а сьрдьцьмь своимь съвѣтуеть въринути тя въ ровъ.
Очима своима просльзить ся врагъ, и егда обряштеть время — не насытить ся отъ кръви.
Даште обряштеть тя зъло, то ту его обряштеши пьрвѣе себе, и яко помагая подъразить пятѣ твои, главою своею покываеть и въсплещеть рукама своима, и много пошьпъчеть, и измѣнить лице свое.
Беремене паче себе не въздвижи, и съ крѣплѣшиимъ себе и съ богатѣйшимъ не приобьштай ся: кое бо приобьштение гърньцю съ котьлъмь — тъ бо приразить ся и съкрушить ся.
Богатый, обиду сътворивъ, и самъ прогнѣваеть ся, убогый же, обидимъ, и самъ примолить ся. Аште ли имаше, то поживеть съ тобою, аште ли не имаши — то отъльстить тя отъ себе, и въсмѣеть ти ся, и възглаголеть ти добрѣ, и речеть: «Ти е ли ти, чьто трѣбѣ?» — и посрами тя борошьнъмь своимь, дондеже не тъштить тя дъвоици, и напослѣдъкъ поругаеть ти ся шютомь, узьрить тя — и оставить тя и главою своею покываеть на тя.
Вънимай, сыну мой, и не забуди, да не съмѣриши ся въ веселии своемь.
О меду. Въ меду не мужай ся, мъногы бо погубилъ медъ. Горесть души мъного пиемъ медъ съ гнѣвъмь и съ клеветою зълѣ.
Въ пирѣ меда не облыгай ближьняаго, и не сърини его въ веселии его.
Старѣйшиною ли тя поставишя, то не възноси ся, буди въ нихъ яко единъ отъ нихъ.
Идеже послушяние будеть — не изнеси бесѣды, и без ума въ пирѣ не мудри ся, буди якоже вѣды и мълчя.
Посредѣ вельможь не равьнъ ся твори, и иному не глаголюштю не зѣло прилежи, мужь бе съвѣтливъ не прѣзрить размышления.
Бе-съвѣта не сътвори ничьсоже, и егда сътвориши — не раскай ся.
Не съвѣщай съ подъзираюштиими тя, и отъ искушяюштиихъ тя съкрый съвѣтъ.
Не съвѣштавай съ страшивъмъ о брани, съ купьцьмь о приложеньи и съ купуюштиими о купли, и съ завидьливъмь о похвалении, и съ несмилостивыимь о помилованьи, и съ рабъмь лѣнивъмь о мънозѣ дѣланьи, — не наложи на сия о всякомь съвѣштяньи.
Съ мужьмь благовѣрьномь буди, егоже аште познаеши съблудаюшта заповѣди Господня: и аште съгрѣшиши — поболить съ тобою, и съвѣта сьрдьчьнааго поставить.
Есть мужь съмысльнъ и многомъ казатель, и своей души есть неклучимъ.
И есть чловѣкъ мудръ своей души, и плодъ разума его въ устѣхъ вѣрьнъ.
Мужь мудръ люди своя накажеть.
О мьрьтвьцихъ. Чядо, надъ мрьтвьцьмь источи сльзы: и якоже зълѣ стражя, начьни плачь, и якоже достоить съкрый тѣло его, и не прѣзьри погребения его.
Горькъ сътвори плачь и рыдание дьнь единъ или дъва хуления ради: отъ печяли бо съмьрть бываеть, и печаль сьрдьчьная съломить крѣпость.
Помяни уставъ, яко и сице твой: «Мьнѣ — заутра, а тебѣ — дьньсъ».
Въспомяни ся о немь въ исходѣ душя его и утѣши ся, въ печяли бо и въ плачи не сътвориши ползя ему никоеяже.
Сьрдьце свое дажь утрьневати къ Господу, сътворьшууму тя, и прѣдъ Вышьниимь помоли ся, и отъврьзи уста своя на молитву; и о грѣсѣхъ своихъ помоли ся, и убога помилуй.
Печаль велия испьрва съзъдана бысть вьсякому чловѣку.
Имѣние неправьдьныихъ яко рѣка исхънеть.
Чяда грѣшьныихъ мрьзъка будуть живуштя съ притъчями нечьстивыихъ.
Чядъ грѣшьныихъ наслѣдие погынеть и съ сѣменьмь ихъ будеть поношение.
О отьци нечьстивѣ зазьрять чяда, яко его ради приемлють поношение. Чада грѣшьныихъ не укоренять ся.
О чьсти родитьлъ. Господь прославилъ отьця о чядѣхъ, и судъ матерьнь утвьрдилъ есть о чядѣхъ.
Чьтый отьця оцѣсти грѣхы, и якоже богатяй ся прославить матерь свою.
Чьтый отьця възвеселить ся о чядѣхъ, и въ дьнь мольбы своея послушянъ будеть.
Прославляяй отьця длъгы дьни сътворить, и послушяяй Господа покоить матерь свою, и ту же владыкама поработаеть ражьшима его: дѣлъмь и словъмь чьти отьца своего, да наидеть ти благословление отъ него, благословление бо отьче утвьрьжяеть домы чядомъ, клятва же матерьня искореняеть до основания.
Не слави ся въ бештьстьи отьця своего, нѣсть бо ти слава къ бештьстьи, нъ слава чловѣку отъ чьсти отьця своего, и поношение чадомъ мати въ беславьи.
Чадо, заступи въ старость отьця своего, и не оскърби его въ животѣ его, и аште изумляеть ся — то не зазри емь и не укори его вьсею крѣпостью своею.
Милостыни бо отьчя не забъвена бываеть — и въ грѣхъ мѣсто привъзиждеть ти ся, и в дьнь печяли твоея въспомянеть ти ся, яко угъ на мразъ, тако растають ся грѣси твои.
Коль хульнъ оставлий отьця своего и проклятъ Богьмь раздражаяй матерь свою.
Чядо, лѣта своя съ кротостию прѣпровожяй — и чловѣкомъ възлюбленъ будеши.
<...>
Огнь поляшть вода угасить, а милостыни оцѣстить грѣхы.
Чядо, жита ништааго не лиши и не мини очью просьливу.
Душя алчушта не оскърби, и не разгнѣвай мужя въ нищетѣ его.
Сьрьдця разгнѣвана не прѣвъзмути и не мимо неси даяния трѣбуюштааго.
Раба скърбяштя не отърѣй и не отъврати лиця своего отъ ништа.
И отрѣбуюштааго не отъврати очью.
Не дажь мѣста чловѣку кляти тя: кльнуштюуму бо тя въ горести душя его сушти — мольбу его услышить Сътворивый его.
<…>
Прѣмудрости похвала
Прѣмудрость похвалить душю свою и посрѣдѣ людий своихъ похвалить ся и въ цьркъви вышьняаго уста своя отъвьрьзеть.
<...>
<Мудрость> трьми украсихъ ся и есмь красьна: прѣдъ Богомь и чловѣкы; лубъвь ближьнихъ и мужя, на селѣ тяжяштя; три же норовы възненавидѣ душя моя, и зѣло ми мьрзить животъ ихъ: убога хупава, и богата лъжива, и старца, умаляюштя ся разумъмь своимь — егоже въ уности не събьралъ еси, то како можеши обрѣсти въ старости своей?
<...>
Святого Василия, како подобаеть чловѣку быти[6]
Лѣпо есть чловѣку имѣти паче вьсего жития — да не прилежить имѣньи зѣло, нъ тѣлеси въздьржяние, уДобрение норову, гласу умиление и удобрение, ѣдение и питие без говора съ удьржяниемь.
Прѣдъ старьци — мълчяние, прѣдъ мудрыими — послушяние, съ тъчьныими любъвь имѣти, съ мьньшиими — лубъвьное съвѣщание.
Отъ плътьскыихъ и любосластьнынхъ вештий бѣгати, мало глаголати, а множѣе разумѣвати, не дьрзу быти словъмь, ни прѣрѣковати въ людьхъ.
Не скоро въ смѣхъ въпадати, соромяживу быти, долу очи имѣти, а не горѣ, не противу отъвѣщавати.
Послушьливу быти до съмьрти, тружяти ся до съмьрти, поминати присно страшьное и въторое пришьствие и дьнь съмьртьный.
О надежди радовати ся, молити ся непрѣстаньно, при вьсемь Бога хвалити.
Въ скърбьхъ тьрпѣти, къ всѣмъ съмѣрену быти, величяния бѣгати, говѣину быти.
Блюсти сьрдьце отъ помыслъ зълыихъ, събирати имѣние на небесьхъ, законъ хоронити, любити Господа вьсѣмь сьрдьцьмь и ближьняаго, яко самъ ся.
И самому ся испытати о помыслѣхъ и о дѣлѣхъ по вся дьни.
Не оплитати ся лихыми рѣчьми и не искати жития лѣнивыихъ, нъ тъкъмо подражяти я святыихъ отьць.
Радовати ся съ исправльшими доброноровие и не завидѣти, съ стражуштими страдати и съ плачюштиими зѣло плакати ся.
Осужену быти неже осудити, ниже поносити обраштяюшту ся отъ грѣхъ.
Николиже себе правьдьна творити, нъ грѣшьника себе имѣти прѣдъ Богьмь и чловѣкы.
Учити ненаказаныя, увѣштати малодушьныя, служити больньшъ, ногы святыихъ умывати.
Страньныихъ и братолубьи прилежяти, съ единовѣрьныими миръ имѣти.
Еретикъ чловѣкъ отъвраштяти ся, книгы прѣданыя почитати, а въ съкръвеныя отинудь не приницяти.
О Отьци и Сынѣ и Святѣмь Дусѣ не пытати, нъ единосуштьну святую Троицу съ дрьзновениемь глаголати.
Крьштяти ся есть лѣпо, якоже прияхомъ и не кляти ся отинудь, и не даяти сребра своего въ лихву, ни иного ничьсоже на умножение пиштя.
Бегай пияньства и отъ печалии жития сего, не бесѣдуй луками отинудь ни о комь же глаголати.
И никакоже послушяти клеветания, нъ вьсе съ испытаниемь, никомуже скоро яти вѣры.
Не томи ся гнѣвъмь, не быти дьржиму похотьу, не без ума гнѣвати ся на ближьняго.
Сълньце да не заидеть о гнѣвѣ вашемь. Не дьржяти гнѣва ни на когоже, не въздати зъла на зло, ни клеветы за клевету.
Нъ паче похулену быти, неже хулити, обидиму быти, а не обидѣти, отъштетити ся, а не отъштетити.
Паче же вьсего достоить чловѣку въздьржяти ся отъ бесѣдъ женьскыихъ и срамьныихъ словесъ, медъ бо и жены отъвраштяють и съмысльныя.
Въ заповѣди не сътужити ся, нъ мьзды и похвалы отъ Него чяяти и вѣчьныя жизни желати и прияти.
Имѣй Бога прѣдъ очима въину: яко сыну отъ вьсего сьрдьця и крѣпости и разума лубити Бога, и яко рабу — бояти ся, сумьнѣти и служити Ему.
Страхъмь и трепетъмь спасение себѣ съдѣвати, духъмь горѣти и тешти не лѣняшти ся, обълъчену быти въ оружие Святааго Духа.
И бороти ся съ врагъмь въ изнеможени плъти и въ ништетѣ душя, и вьсе повелѣние творити, и непотрѣбьна себе глаголати, и благодарити Бога.
И ничьсоже съ завистью творити, и чловѣкоугождения бѣгай, зане Богъ расыпа кости чловѣкоугодьникъ, и не хвалити ся отинудь.
Ни похвалы себѣ глаголати, ни иному хваляшту послушяти, вътайнѣ вьсе творити, и не на видѣние чловѣкомъ творити, нъ тъкмо отъ Бога хвалы и милости просити.
Помышляти прѣшьствие отъсуду, приготованая благая правьдьныимъ, такоже уготованый огнь дияволу и ангеломъ его.
По вьсему и апостольское слово помьнѣти, яко не достоины страсти сего врѣмене противу будущимъ глаголати ся въ насъ, и съ Давыдъмь глаголати: «Храняштиимъ заповѣди Его — въздание много», и вѣньци мнози — правьдьныимъ, вѣчьнии крови, жизнь бес коньця, радость неизглаголанная отъ Отьця и Сына и Святого Духа.
Съ цьсари и патриархы, съ пророкы и апостолы и мученикы, и съ вьсѣми угождьшиими съ нимиже обрѣсти потъштим ся о Христѣ Исусѣ, Господи нашемь, Емуже славы ныня и присно и въ вѣкы вѣкомъ.
Ксенофонта, еже глагола къ сынома своима[7]
Азъ, чядѣ, реку вама, чловѣчя жития отити хоштю. Вѣста бо, како въ житии семь жихъ без лукы, како отъ вьсѣхъ чьстьнъ бѣхъ и лубимъ не сана ради велика, нъ норовъмь великъмь.
Не укорихъ никогоже, ни вередихъ и никогоже не оклеветахъ, ни завидѣхъ никомуже.
Ни разгнѣвахъ ся ни на когоже, ни на мала, ни на велика.
Не оставихъ цьркъве Божия вечеръ, ни заутра, ни до полудьне.
Не прѣзьрѣхъ ништиихъ, ни оставихъ страньна, и печальна не прѣзьрѣхъ никъгъда же, и иже въ тьмьницахъ заклучении, потрѣбьная имъ даяхъ, и иже въ плѣньницѣхъ — избавихъ.
Не помыслихъ на доброту чужю, не познахъ жены другыя, развѣ матере ваю, и та дондеже ва роди, и потомь еште не познахъ ея, нъ съвѣштяховѣ ся чистою съвѣстью тѣлесьною, и о Господѣ мудрѣ съхраниховѣ ся по православьнѣй всякои вѣрѣ; тако сътворихъ до съмрьтьнааго дьне.
Тако и вы живѣта, чядѣ мои, да и ваю Богъ ублажить и длъголѣтьна явить и сътворить.
Убогыихъ посѣштяйта, въдовицѣ заштиштайта, немоштьныя милуйта и осужяемыя бес правьды изьмѣта, миръ имѣита съ всѣми.
Паче же вьсѣхъ, иже въ пустыни и въ печерахъ, и въ пропастьхъ земльныихъ добро творита.
Поминайта манастыря, чьрноризьць стыдитася и чьтѣта и милосрьдуйта.
Матери же ваю чьсть отъдайта, и вьсе добро сътворита ей, да Господа узьрита радуюштя ся, и о томь веселита ся въ вѣкы.
Вьсе, елико имата златъмь и сребръмь и ризами, неимуштиимъ подайта, и въ работѣ суштяя, акы своя чяда лубита, и уныя милуйта, и старыя свободы съподобита, пищу имъ до съмртьти дающя, и съпроста реку: еже мя видѣста творяштя — и вы творита, да спасета ся и съподобита ся святыихъ.
Матере не забывайта, волу ея творита и послушяйта съ страхъмь Господьньмь.
Вѣдѣ бо, яко дѣло Господьне дѣлаета, заповѣди Господьня хранита, и Богъ мира сего буди съ вама. Аминь.
<…>
О милостивѣмь Созоменѣ[8] и о томь, како даяй нищему 100-рицею прииме
Бѣ нѣкыи чловѣкъ, живыи въ Иерусалимѣ, Созоменъ именьмь. Тъ идый единою сквозѣ градъ, узьрѣ нища, нага и печяльна; и съвлъкъ ся, дасть ему одеждю свою и иде въ домъ свой. И дьнь прѣклонилъ ся бѣ на отъвечерие.
И легъ; мало усънувъ, видѣ въ сънѣ, яко обрѣте ся въ дворьци прѣчюдьнѣ, и въ немь бяше свѣтъ безмѣрьный чисть и цвѣтове мънози различьни, и садове вьсяции.
И видѣхъ же ины ограды, яже бяаху обрасли отъ горы до долу плоды, добровоньныими и красьныими, и вѣтвие прѣклонило ся бѣ до земля, другъ друга добрѣе.
Пътиця же многообразьны сѣдяху вьрху ихъ, пѣснь поюштя сладъку, друга къ друзѣ прикланяюшти ся, млъчяния не имуште.
Яко же гласу слышяну быти отъ земля до небесе, садове же колѣбааху ся, стояште въ славѣ велицѣ, источьници же течяаху, яко и дуга въ красу стояшти.
Си же ему видяшту: приде къ нему нѣкый уношя, красьнъ зѣло, и глагола ему: «Поиде въслѣдъ мене». Онъ же иде въслѣдъ его, и придосте къ стоборию, золотъмь покръвену, и полаты зѣло славьны и красьны. И зьряштю Созомену тамо, и се изидошя ис полатъ тѣхъ мужи крилати, свьтяште ся, яко и сълньце, носяште ларѣ 4-ри, о коемьжьдо лари служяште 4.
Егда же прѣчюдьныя ты двьри миновааху анъгели, разумѣ Созоменъ, яко къ нему бяху идуште, и егда приидоша къ стоборию оному и противу Созомену сташя.
Съньмъше же ларѣ съ шии своихъ и поставльше ѣ, жьдааху нѣкоего вельможѣ прити къ нимъ. И видѣ Созоменъ: и се мужь, красьнъ зѣло и доброобразьнъ вельми, излѣзъ ис полатѣхъ, прииде къ ангеломъ, носяштиимъ ларѣ, и глагола имъ:
«Отъкрыите ларѣ и покажѣте я чловѣку оному, чьто ему хранять свитъ за едину свиту, зане помилова нагааго оньсицю».
И ту абие отъкрышя единъ отъ златыхъ онѣхъ ларевъ, и начашя искладати — срачицѣ и свиты цьсарьскыя; и оскрилы красьны и различьны видѣниемь, и простираху прѣдъ нимь, глаголуште: «Воле, господи Созомени, угодьна ли ти суть прѣдъ очима?»
Онъ же глаголааше: «Нѣсмь достоинъ на стѣнь свитъ сихъ зьрѣти!» Кажюштемъ же имъ свѣтьлыя и пьстрыя и златыя ризы, и възиде число ихъ до тысяштя.
Егдаже показашя ему, еже глаголеть, «100-рицею прииметь и животъ вѣчьный наслѣдуеть — за едину свиту», глагола ему ангелъ: «Тебѣ глаголю, Созомене, се колико ти уготовахъ благыихъ за едину свиту, еже видѣ мя нага и умилосрьди ся и облѣче мя — иди убо и твори такожде, и въздасть ти ся 100-рицею!»
Се слышавъ, Созоменъ глагола ему, страхъмь одьрьжимь и радостью, глагола ему: «Да тако ли есть, иже милостыню творять убогыим?» — И глагола ему: «Ей! всякъ бо, облачяяй убогааго, Христа облачить, и всякъ съвлачяя, Христа съвлачить. Или: накърьмляя, Христа накръмить и прииметь.
Се же ти заповѣдаю: не раскай ся николиже о милостыни, ни поноси ништю, яко далъ ему еси чьто, еда въ мьзды мѣсто сугубу тъштету въсприимеши, вьсякъ бо даяй милостыню и раскаявъ ся и поносивъ, мьзду си погубить».
И се слышявъ, Созоменъ въспрянувъ и дивляаше ся, чюдя ся видѣнию и помышляаше, глаголя: «Аште си тако, то и другую дамь свиту нищиимъ». И въ другую ночь видѣ тъ же сънъ.
И бысть милостивъ зѣло на убогыя, яко слышяти вьсѣмъ коньцемъ земля милостивое его житие и штедроты, яже на всякомъ чловѣцѣ, и бысть угодьнъ Богу и чловѣкомъ.
Иже всхочеть самовольствъмь и льготою бес труда спасти душу свою — милостынею можеть спасти ю, милуяй бо ништя, Богу въ заимъ даеть, и сѣяй съ благословлениемь и съ благословлениемъ и пожьнеть жизнь вѣчьную.
Якоже самъ Господъ въ Еуангелии глаголеть: «Блаженни милостивии, яко ти помиловани будуть». Богу же нашему слава и ныня.
Коньчяшя ся книгы сия рукою грѣшьнааго Иоана; избьрано из мъногъ книгъ княжихъ. Идеже криво, братие, исправивъше чьтѣте: благословите, а не клънѣте. Аминь.
Кончяхъ книжькы сия въ лѣт 6584 лѣто при Святославѣ князи Руськой земля. Аминъ.


--- Jitie_Aleksandra_Nevskogo.txt ---

ПОВѣСТИ О ЖИТИИ И О ХРАБРОСТИ БЛАГОВѣРНАГО И ВЕЛИКАГО КНЯЗЯ АЛЕКСАНДРА
О Господѣ нашемь Исусе Христѣ, Сыне Божии.
Азъ худый и многогрѣшный, малосъмысля, покушаюся писати житие святаго князя Александра, сына Ярославля, а внука Всеволожа.[1] Понеже слышах от отець своихъ и самовидець есмь възраста его, радъ бых исповѣдалъ святое и честное и славное житие его. Но яко же Приточникъ[2] рече: «Въ злохытру душю не внидеть прѣмудрость: на вышнихъ бо краих есть, посреди стезь стояше, при вратѣх же силных присѣдит». Аще и грубъ есмь умомъ, но молитвою святыа Богородица и поспѣшениемь святаго князя Александра начатокъ положю.
Съй бѣ князь Александръ родися от отца милостилюбца и мужелюбца, паче же и кротка, князя великаго Ярослава и от матере Феодосии. Яко же рече Исайя пророк[3]: «Тако глаголеть Господь: Князя азъ учиняю, священни бо суть, и азъ вожю я». Воистинну бо без Божия повелѣния не бѣ княжение его.
Но и взоръ его паче инѣх человекъ, и глас его — акы труба в народѣ, лице же его — акы лице Иосифа,[4] иже бѣ поставилъ его египетьскый царь втораго царя въ Египтѣ, сила же бѣ его — часть от силы Самсоня,[5] и далъ бѣ ему Богъ премудрость Соломоню, храборъство же его — акы царя римскаго Еуспесиана, иже бѣ плѣнилъ всю землю Иудейскую. Инѣгде исполчися къ граду Асафату[6] приступити, и исшедше гражане, побѣдиша плъкъ его. И остася единъ, и възврати к граду силу ихъ, къ вратом граднымъ, и посмѣяся дружинѣ своей, и укори я, рекъ: «Остависте мя единого». Тако же и князь Александръ — побѣжая, а не побѣдимъ.
И сего ради нѣкто силенъ от Западныя страны,[7] иже нарицаются слугы Божия, от тѣх прииде, хотя видѣти дивный възрастъ его, яко же древле царица Южичьская[8] приходи к Соломону, хотящи слышати премудрости его. Тако и сей, именемъ Андрѣяшь,[9] видѣвъ князя Александра и, възвратився къ своимъ, рече: «Прошед страны, языкъ, не видѣх таковаго ни въ царехъ царя, ни въ князехъ князя».
Се же слышавъ король части Римьскыя от Полунощныя страны[10] таковое мужество князя Александра и помысли в собѣ: «Поиду и плѣню землю Александрову». И събра силу велику, и наполни корабля многы полковъ своих, подвижеся в силѣ тяжцѣ, пыхая духомъ ратным. И прииде в Неву, шатаяся безумиемь, и посла слы своя, загордѣвся, в Новъгородъ къ князю Александру, глаголя: «Аще можеши противитися мнѣ, то се есмь уже зде, плѣняя землю твою».
Александръ же, слышав словеса сии, разгорѣся сердцемъ, и вниде в церковъ святыя Софиа,[11] и, пад на колѣну пред олътаремъ, нача молитися съ слезами: «Боже хвалный, праведный, Боже великый, крѣпкый, Боже превѣчный, основавый небо и землю и положивы предѣлы языком, повелѣ жити не прѣступающе в чюжую часть». Въсприимъ же пророческую пѣснь, рече: «Суди, Господи, обидящим мя и возбрани борющимся со мною, приими оружие и щитъ, стани в помощь мнѣ».[12]
И, скончавъ молитву, въставъ, поклонися архиепископу. Епископъ же бѣ тогда Спиридонъ,[13] благослови его и отпусти. Он же, изшед ис церкви, утеръ слезы, нача крѣпити дружину свою, глаголя: «Не в силах Богь, но въ правдѣ. Помянемъ Пѣснотворца,[14] иже рече: “Сии въ оружии, а си на конѣх, мы же во имя Господа Бога нашего призовемь, тии спяти быша и падоша, мы же стахом и прости быхом”».[15] Сии рѣк, поиде на нихъ в малѣ дружинѣ, не съждався съ многою силою своею, но уповая на Святую Троицу.
Жалостно же бѣ слышати, яко отець его, князь великый Ярославъ, не бѣ вѣдал таковаго въстания на сына своего, милаго Александра, ни оному бысть когда послати вѣсть къ отцю своему, уже бо ратнии приближишася. Тѣм же и мнози новгородци не совокупилися бѣшя, понеже ускори князь поити. И поиде на ня въ день въскресениа, иуля въ 15, имѣяше же вѣру велику къ святыма мученикома Борису к Глѣбу.
И бѣ нѣкто мужь старѣйшина в земли Ижерстей, именемъ Пелугий,[16] поручено же бысть ему стража нощная морская. Въсприя же святое крѣщение и живяше посреди рода своего, погана суща, наречено же бысть имя его въ святѣмъ крѣщении Филипъ, и живяше богоугодно, в среду и в пяток пребываше въ алчбѣ, тѣм же сподоби его Богъ видѣти видѣние страшно в тъй день. Скажемъ вкратцѣ.
Увѣдавъ силу ратных, иде противу князя Александра, да скажеть ему станы. Стоящю же ему при краи моря и стрежаше обою пути, и пребысть всю нощь въ бдѣнии. И яко же нача въсходити солнце, слыша шюмъ страшенъ по морю и видѣ насадъ[17] единъ гребущь по морю, и посреди насада стояща святая мученика Бориса и Глѣбъ въ одеждах чръвленых, и бѣста рукы дръжаща на рамѣх. Гребци же сѣдяху, акы мглою одѣани. Рече Борисъ: «Брате Глѣбе, вели грести, да поможемь сроднику своему князю Александру». Видѣв же таковое видѣние и слышавъ таковый глас от мученику, стояше трепетенъ, дондеже насадъ отиде от очию его.
Потомъ скоро поеде Александръ, он же, видѣв князя Александра радостныма очима, исповѣда ему единому видѣние. Князь же рече ему: «Сего не рци никому же».
Оттолѣ потщався наеха на ня въ 6 час дне, и бысть сѣча велика над римляны,[18] и изби их множество бесчислено, и самому королю възложи печать на лице острымь своимь копиемъ.
Здѣ же явишася 6 мужь храбрых с самѣм с ним ис полку его.
Единъ именем Гаврило Олексичь. Се наѣха на шнеку[19] видѣв королевича, мча подъ руку, и възъѣха по досцѣ и до самогу коробля, по ней же хожаху с королевичем, иже текоша передъ ним, а самого, емше, свергоша и с конем в воду з доскы. И Божьею милостью невреженъ бысть, и пакы наѣха, и бися с самѣм воеводою середи полку ихъ.
2 — именем Сбыславъ Якуновичь, новгородець. Се наѣха многажды на полкъ ихъ и бьяшется единѣм топоромъ, не имѣя страха въ души своей, и паде нѣколико от руку его, и подивишася силѣ и храбръству его.
3-и — Яковъ, родомъ полочанинъ, ловчий бѣ у князя. Се наѣха на полкъ с мечемъ, и похвали его князь.
4 — новгородець, именемь Мѣша. Се пѣшь натече на корабли и погуби 3 корабли з дружиною своею.
5-и — от молодыхъ его, именем Сава. Се въѣха в шатеръ великий королевъ золотоверхий и подъсѣче столпъ шатерный. Полци Олександрови, видѣвше шатра паденье, върадовашася.
6-и — от слугъ его, именем Ратмѣръ. Се бися пѣшь, и отсупиша и мнози. Он же от многых ранъ паде и тако скончася.
Си же вся слышах от господина своего великого князя Олександра и от инѣхъ, иже в то время обрѣтошася в той сѣчи.
Бысть же в то время чюдо дивно, яко же во древьняя дни при Езекии цесари.[20] Еда приде Санахиримъ, асурийскый цесарь, на Иерусалимъ, хотя плѣнити град святый Ерусалимъ, внезапу изиде ангелъ Господень, изби и от полка асурийска 100 и 80 и 5 тысящь, и, въставше утро, обрѣтошася трупья мертвы вся. Тако же бысть при побѣдѣ Александровѣ, егда побѣди короля, об онъ полъ рѣкы Ижжеры, иде же не бѣ проходно полку Олександрову, здѣ обрѣтоша много множъство избьеных от ангела Господня. [21] Останокъ же их побѣже, и трупиа мертвых своих наметаша корабля и потопиша в мори. Князь же Александръ возвратися с побѣдою, хваля и славя имя своего Творца.
Въ второе же лѣто по возвращении с побѣды князя Александра приидоша пакы от Западныя страны и возградиша град въ отечьствѣ Александровѣ.[22] Князь же Александръ воскорѣ иде и изверже град их из основания, а самых извѣша и овѣх с собою поведе, а инѣх, помиловавъ, отпусти, бѣ бо милостивъ паче мѣры.
По побѣдѣ же Александровѣ, яко же побѣди короля, в третий год, в зимнее время, поиде на землю немецкую в велицѣ силѣ, да не похвалятся, ркуще: «Укоримъ словеньскый языкъ ниже себе».
Уже бо бяше град Псков взят[23] и намѣстникы от немець посажени. Он же въскорѣ градъ Псковъ изгна и немець изсѣче, а инѣх повяза и град свободи от безбожных немецъ, а землю их повоева и пожже и полона взя бес числа, а овѣх иссече. Они же, гордии, совокупишася и рекоша: «Поидемъ и побѣдим Александра и имемъ его рукама».
Егда же приближишяся, и очютиша я стражие. Князь же Александръ оплъчися, и поидоша противу себе, и покриша озеро Чюдьское обои от множества вои. Отець же его Ярославъ прислалъ бѣ ему брата меньшаго Андрѣя на помощь въ множествѣ дружинѣ. Тако же и у князя Александра множество храбрых, яко же древле у Давыда царя силнии, крѣпции. Тако и мужи Александровы исполнишася духом ратнымъ, бяху бо сердца их, акы сердца лвомъ, и рѣшя: «О княже нашь честный! Нынѣ приспѣ врѣмя нам положити главы своя за тя». Князь же Александръ воздѣвъ руцѣ на небо и рече: «Суди ми, Боже, и разсуди прю мою от языка непреподобна, и помози ми, Господи, яко же древле Моисию на Амалика и прадѣду нашему Ярославу на окааннаго Святополка».[24]
Бѣ же тогда субота, въсходящю солнцю, и съступишяся обои. И бысть сѣча зла,[25] и трусъ от копий ломления, и звукъ от сѣчения мечнаго, яко же и езеру померзъшю двигнутися, и не бѣ видѣти леду, покры бо ся кровию.
Се же слышах от самовидца, иже рече ми, яко видѣх полкъ Божий на въздусѣ, пришедши на помощь Александрови. И тако побѣди я помощию Божиею, и даша плеща своя, и сѣчахуть я, гоняще, аки по иаеру, и не бѣ камо утещи. Зде же прослави Богъ Александра пред всѣми полкы, яко же Исуса Наввина у Ерехона.[26] А иже рече, имемь Александра руками, сего дасть ему Богъ в руцѣ его. И не обрѣтеся противникъ ему въ брани никогда же. И возвратися князь Александръ с побѣдою славною, и бяше множество полоненых в полку его, и ведяхут босы подле коний, иже именують себе Божии ритори.
И яко же приближися князь къ граду Пскову, игумени же и попове и весь народ срѣтоша и пред градомъ съ кресты, подающе хвалу Богови и славу господину князю Александру, поюще пѣснь: «Пособивый, Господи, кроткому Давыду побѣдити иноплеменьникы и вѣрному князю нашему оружиемь крестным и свободи градъ Псков от иноязычникъ рукою Александровою».
И рече Александръ: «О невѣгласи псковичи! Аще сего забудете и до правнучатъ Александровых, и уподобитеся жидом, их же препита Господь в пустыни манною и крастелми печеными, и сихъ всѣх забыша и Бога своего, изведшаго я от работы изь Египта».
И нача слыти имя его по всѣмь странамъ, и до моря Хонужьскаго,[27] и до горъ Араратьскых, и об ону страну моря Варяжьскаго,[28] и до великаго Риму.
В то же время умножися языка литовьскаго и начаша пакостити волости Александрове. Он же выездя и избиваше я. Единою ключися ему выехати, и побѣди 7 ратий единѣмъ выездомъ и множество князей их изби, а овѣх рукама изыма, слугы же его, ругающеся, вязахуть их къ хвостомъ коней своихъ. И начаша оттолѣ блюсти имени его.
В то же время бѣ царь силенъ на Въсточнѣй странѣ,[29] иже бѣ ему Богъ покорилъ языкы многы, от въстока даже и до запада. Тъй же царь, слышавъ Александра тако славна и храбра, посла к нему послы и рече: «Александре, вѣси ли, яко Богъ покори ми многы языкы? Ты ли един не хощеши покорити ми ся? Но аще хощеши съблюсти землю свою, то приеди скоро къ мнѣ и видиши честь царства моего».
Князь же Александръ прииде в Володимеръ по умертвии отца своего в силѣ велицѣ. И бысть грозенъ приездъ его, и промчеся вѣсть его и до устья Волгы. И начаша жены моавитьскыя[30] полошати дѣти своя, ркуше: «Александръ едет!»
Съдумав же князь Александръ, и благослови его епископъ Кирилъ, и поиде к цареви въ Орду. И видѣвъ его царь Батый, и подивися, и рече велможамъ своимъ: «Истинну ми сказасте, яко нѣсть подобна сему князя». Почьстив же и честно, отпусти и.
По сем же разгнѣвася царь Батый на брата его меншаго Андрѣя и посла воеводу своего Неврюня[31] повоевати землю Суждальскую. По плѣнении же Неврюневѣ князь великый Александръ церкви въздвигну, грады испольни, люди распуженыа събра в домы своя. О таковых бо рече Исайа пророкъ[32]: «Князь благъ въ странах — тих, увѣтливъ, кротокъ, съмѣренъ, по образу Божию есть». Не внимая богатьства и не презря кровъ праведничю, сиротѣ и вдовици въправду судяи, милостилюбець, благъ домочадцемь своимъ и вънѣшнимъ от странъ приходящимь кормитель. На таковыя Богъ призирает, Богъ бо не аггеломъ любит, но человекомъ си щедря ущедряеть и показаеть на мирѣ милость свою.
Распространи же Богъ землю его богатьствомъ и славою, и удолъжи Богъ лѣт ему.
Нѣкогда же приидоша къ нему послы от папы из великого Рима,[33] ркуще: «Папа нашь тако глаголет: “Слышахом тя князя честна и дивна, и земля твоя велика. Сего ради прислахом к тобѣ от двоюнадесятъ кординалу два хытреша — Агалдада и Гѣмонта, да послушаеши учения ихъ о законѣ Божии”».
Князь же Александръ, здумавъ съ мудреци своими, въсписа к нему и рече: «Отъ Адама до потопа, от патопа до разделения языкъ, от разьмѣшениа языкъ до начяла Авраамля,[34] от Авраама до проитиа Иисраиля сквозе море,[35] от исхода сыновъ Иисраилевъ до умертвия Давыда царя, от начала царства Соломоня до Августа[36] и до Христова рожества, от рожества Христова до страсти и воскресения, от въскресения же его и на небеса възшествиа и до царства Константинова,[37] от начала царства Константинова до перваго збора и седмаго[38] — си вся добрѣ съвѣдаемь, а от вас учения не приемлем». Они же възвратишяся въсвояси.
И умножишяся дни живота его в велицѣ славѣ, бѣ бо иерѣелюбець и мьнихолюбець, и нищая любя, митрополита же и епископы чтяше и послушааше их, аки самого Христа.
Бѣ же тогда нужда велика от иноплеменникъ, и гоняхут христианъ, веляще с собою воиньствовати. Князь же великый Александръ поиде к цареви, дабы отмолити людии от бѣды тоя.[39]
А сына своего Дмитрия посла на Западныя страны[40] и вся полъкы своя посла с нимъ и ближних своих домочадець, рекши к ним: «Служите сынови моему, акы самому мнѣ, всѣмь животомъ своимъ». Поиде князь Димитрий в силѣ велицѣ, и плѣни землю Нѣмецкую, и взя град Юрьевъ, и възвратися к Новугороду съ многымъ полоном и с великою корыстию.
Отець же его князь великый Александръ възвратися из Орды от царя, и доиде Новагорода Нижняго, и ту пребывъ мало здрав, и, дошед Городца, разболѣся. О горѣ тобѣ, бѣдный человече! Како можеши написати кончину господина своего! Како не упадета ти зѣници вкупѣ съ слезами. Како же не урвется сердце твое от корения! Отца бо оставити человекъ может, а добра господина не мощно оставити: аще бы лзѣ, и въ гробъ бы лѣзлъ с ним!
Пострада же Богови крѣпко, остави же земное царство и бысть мних, бѣ бо желание его паче мѣры аггельскаго образа. Сподоби же его Богъ и болший чин приати — скиму. И так Богови духъ свой предасть с миромъ месяца ноября въ 14 день, на память святаго апостола Филиппа.
Митрополит же Кирилъ глаголаше: «Чада моя, разумѣйте, яко уже заиде солнце земли Суздальской!» Иерѣи и диакони, черноризци, нищии и богатии, и вси людие глаголааху: «Уже погыбаемь!»
Святое же тѣло его понесоша къ граду Володимерю. Митрополитъ же, князи и бояре и весь народ, малии, велиции, срѣтоша и въ Боголюбивѣмъ[41] съ свѣщами и с кандилы. Народи же съгнатахутся, хотяще прикоснутися честнѣмь одрѣ святаго тѣла его. Бысть же вопль, и кричание, и туга, яка же нѣсть была, яко и земли потрястися. Положено же бысть тѣло его въ Рожестве святыя Богородица, въ архимандритьи велицѣи,[42] месяца ноябриа, въ 24, на память святаго отца Амфилохия.
Бысть же тогда чюдо дивно и памяти достойно. Егда убо положено бысть святое тѣло его в раку, тогда Савастиян икономъ и Кирилъ митрополит хотя розьяти ему руку, да вложат ему грамоту душевную.[43] Он же, акы живъ сущи, распростеръ руку свою и взят грамоту от рукы митрополита. И приятъ же я ужасть, и одва отступиша от ракы его. Се же бысть слышано всѣмъ от господина митрополита и от иконома его Савастияна. Кто не удивится о семъ, яко тѣлу, бездушну сущю и везому от далних градъ в зимное время!
И тако прослави Богъ угодника своего.


--- Pamyat_i_pohvala_Vladimiru.txt ---

КАКО КРЕСТИСЯ ВОЛОДИМЕРЪ, И ДѢТИ СВОЯ КРЕСТИ, И ВСЮ ЗЕМЛЮ РУСКУЮ ОТ КОНЦА ДО КОНЦА, И КАКО КРЕСТИСЯ БАБА ВОЛОДИМЕРОВА ОЛГА[1] ПРЕЖЕ ВОЛОДИМЕРА. СПИСАНО ИАКОВОМЪ МНИХОМЪ
Отче, благослови!
Паулъ святый апостолъ, церковный учитель и свѣтило всего мира, посылая къ Тимофею писание, глаголаше: «Чядо Тимофею, еже слыша от мене многыми послухы, тоже предай вѣрнымъ человѣкомъ, иже доволнѣи будуть и иныхъ научити».[2] И блаженый апостолъ Лука евангелистъ къ Феофилу писаше, глаголя: «Понеже мнози начаша повѣсти дѣяти о извѣстныхъ вещехъ, бывшихъ въ насъ, изволися и мнѣ, ходившю исперва и по всѣхъ писати тебѣ, державный Феофиле, да разумѣеши, о нихъже начатъ Исусъ творити же и учити».[3] Къ тому Феофилу написа Дѣяния апостольская и Еуангелие святый апостолъ Лука, по томъ многыхъ святыхъ писати начаша жития и мучения. Тако же и азъ, худый мнихъ Иаковъ, слышавъ от многыхъ о благовѣрнемъ князѣ Володимери всея Руския земля, о сыну Святославлѣ[4], и мало събравъ от многыя, добродѣтели его написахъ, и о сыну его, реку же святою славную мученику Бориса и Глѣба,[5] како просвѣти благодать Божия сердце князю рускому Володимеру, сыну Святославлю, внуку Игореву[6], и возлюби ̀и человеколюбивый Богъ, «хотяй спасти всякого человѣка и въ разумъ истинный приити»,[7] и вжада святого крещения.
«Якоже жадаеть елень на источники водныя»,[8] тако вжада благовѣрный князь Володимеръ святого крещения, и Богъ сътвори хотѣние его. Пишеть бо ся: «Волю боящихся его сътворить и молитву ихъ услышить и спасеть ̀я».[9] И самъ рече Господь: «Просите и преимите, ищите и обрящите, толчете и отверзется вамъ. Всякъ просяй приемлеть, ищай обрящеть, толкущему отверзется».[10] И паки рече: «Иже вѣру иметь и крестится, и спасенъ будеть, а иже вѣры не имать, не крестится, осужен будеть».[11] Взиска спасения и прия о бабѣ своей Олзѣ, како шедши къ Царюграду, и прияла бяше святое крещение, и пожи добрѣ предъ Богомъ, всими добрыми дѣлы украсившися, и почи с миромъ о Христѣ Исусѣ и въ вѣрѣ блазѣ. То все слышавъ князь Володимеръ о бабѣ своей Олзѣ, нареченѣй въ святомъ крещении Елене, тоя и житие подража, такоже и святыя царици Елены[12], матере великаго царя Коньстантина житию ревнуя въ всемъ. И разгоряшеся Святымъ Духомъ сердце его, хотя святого крещения. Видя же Богъ хотѣние сердца его, провидя доброту его, и призрѣ съ небесѣ милостью своею и щедротами. И въ Троицы славимый Богъ Отецъ, и Сынъ, и Святый Духъ на князя Володимера, «испытая сердца и утробы»,[13] Богъ праведенъ, вся предвѣдый, и просвѣти сердце князю Рускыя земля Володимеру прияти святое крещение.
Крести же ся самъ князь Володимеръ, и чада своя, и весь домъ свой святымъ крещениемъ просвѣти, и свободи всяку душу, мужескъ полъ и женескъ, святого ради крещения. И възрадовася, и възвеселися о Бозѣ Давыдьскы князь Володимеръ, и аки святый пророкъ дивный Аввакумъ «о Господѣ веселяся и радуяся»[14] о Бозѣ Спасѣ моемъ. О, блаженное время и дьнь добрый, исполненъ всего блага, в онъже крестися Володимеръ князъ, и нареченъ бысть въ святомъ крещении Василей! И даръ Божий осѣни его, благодать Святого Духа освѣти сердце его, и навыче по заповѣди Божии ходити и жити добрѣ о Бозѣ, и вѣру тверду удержа неподвижиму. Крести же и всю землю Рускую от конца до конца, и поганьскыя боги, паче же и бѣсы, Перуна и Хъроса,[15] и ины многы попра, и съкруши идолы, и отверже всю безбожную лесть. И церковь созда камену во имя пресвятыя Богородица[16], прибѣжище и спасение душамъ вѣрнымъ, и десятину ей дасть, тѣмъ попы набдѣти и сироты, вдовица и нищая. И потомъ всю землю Рускую и грады вся украси святыми церквами. И отвержеся всея диаволи льсти, и прииде от тмы диаволя на свѣтъ съ чады своими, приде къ Богу, крещение приимъ, и всю землю Рускую исторже изъ устъ диаволь и къ Богу приведе, и къ свѣту истиному. Рече бо Господь пророкомъ: «Изводяй от нечестия нечестиваго, аки уста моя еси».[17] И бысть князь Володимеръ аки уста Божиа и человекы изъ лести диаволя къ Богу приведе. О, колика радость и веселие бысть на земли! Ангели възвеселишася и арахангели, и святыхъ дуси възыграшася. Самъ рече Господь: «Колика радость бываеть на небесѣхъ о единемъ грѣшницѣ кающимся».[18] Толико бес числа душь по всей земли Руской приведены къ Богу святымъ крещениемъ, похвалы всякыя дѣло постойно створи и радости духовныя полно.
О блаженый и треблаженый княже Володимерѣ, благовѣрне, и христолюбиве, и страннолюбче, мъзда твоа многа предъ Богомъ! То же блаженый Давыдъ глаголаше: «Блаженъ человекъ, егоже ты накажеши, Господи, и от закона твоего научиши ̀и, да укротиши ̀и от дний лютъ».[19] Блаженый князь Володимеръ, уклонився от службы диаволя, и прииде къ Христу Богу, Владыцѣ своему, и люди своя приведе, и научи ̀я служити Богу, Самъ бо рече Господь: «Иже створить и научить, се великъ наречеться въ царствии небеснемъ».[20] А ты, блаженый княже Володимере, бысть апостолъ въ князехъ, всю землю Рускую приведъ къ Богу святымъ крещениемъ, и научи люди кланятися Богу, славити и пети Отца, и Сына, и Святаго Духа. И вси людие Рускыя земля познаша Бога тобою, божественый княже Володимере. Възрадовашася ангельстии чини, агници честнии, нынѣ радуются вѣрныи, и воспѣша, и въсхвалиша! Аки младенци еврейстии съ вѣтвьми усрѣтоша Христа, вопиюще: «Осанна Христу Богу, побѣдителю смерти!»,[21] тако и новоизбраннии людие Руския земля въсхвалиша Владыку Христа с Отцемъ и Святымъ Духомъ. И къ Богу приближившеся святымъ крещениемъ, и диавола отврьгшеся, и службы его поругашася, и поплеваша бѣсы, и познаша Бога истиннаго, творца и съдѣтеля всей твари. И поють по вся дни живота и на всякъ часъ пѣснь чудную, хвалу архангельскую: «Слава въ вышнихъ Богу, и на земли миръ, въ человецѣхъ благоволение!»[22] И ты, блаженый княже Володимере, подобно Констянтину Великому[23] дѣло сътвори, яко онъ вѣрою великою и любовью Божиею подвигся. Утверди всю вселеную любовию и вѣрою, и святымъ крещениемъ просвѣти весь миръ, и законъ Божий по всей вселенѣй заповѣда. И разруши храмы идольския съ лжеименными богы, и святыя же церкви по всей вселенѣй постави на хвалу Богу, в Троицы славимому Отцу, и Сыну, и Святому Духу, и крестъ обрѣте, всего мира спасение. С блаженою и богомудрою матерью своей святою Оленою и съ чады многы приведе къ Богу святымъ крещениемъ бещисленое множество. И требища бѣсовсьскыя потреби, и храмы идольскыа разруши, и церквами украси всю вселеную и грады, и заповѣда въ церковахъ памяти святыхъ творити пѣнии и молитвами, и праздникы праздновати на славу и на хвалу Богу. Тако же и блаженый князь Володимеръ сътвори съ бабою своею Олгою.
Блаженый же князь Володимеръ, внукъ Олжинъ, крестився самъ, и чяда своя, и всю землю Рускую крести от конца до конца, храмы идольскыя и требища всюду раскопа и посѣче,[24] и идолы съкруши, и всю землю Рускую и грады честными церкви украси, и памяти святыхъ въ церквахъ творяще пѣниемъ и молитвами, и празноваше свѣтло праздники Господьскыя. И три трапезы поставляше: первую митрополиту съ епископы, и съ черноризцѣ, и съ попы; вторую нищимъ и убогымъ; третью собѣ, и бояромъ своимъ, и всѣмъ мужемъ своимъ. Подобя ся царемъ святымъ, блаженый князь Володимеръ, пророку Давыду, царю Иезекѣю,[25] и треблаженому Иосѣю,[26] и великому Коньстянтину, иже избраша и изволиша Божий законъ боле всего, и послужиша Богу всѣмъ сердцемъ, и получиша милость Божию, и наслѣдиша рай, и прияша царство небесное, и почиша со всѣми святыми, угожьшими Богу. Тако же и блаженый князь Володимеръ, послуживъ Богу всимъ сердцемъ и всею душею. Не дивимся, възлюбленѣи, аще чюдесъ не творить по смерти, мнози бо святии праведнѣи не створиша чюдесъ, но святи суть. Рече бо нѣгдѣ о томъ святый Иоаннъ Златоустый:[27] «От чего познаемъ и разумѣемъ человека свята, от чюдесъ ли, или от дѣлъ?» И рече: «От дѣла познати, а не от чюдесъ, много бо и вълсви чюдесъ створиша бѣсовскымъ мечтаниемъ». И бяху святѣи апостоли, и бяху лжии апостоли, и бѣша святѣи пророци, и бяху лжии пророци, слугы диаволя, ино чюдо, самъ сотона преображается въ ангелъ свѣтелъ. Но от дѣлъ разумѣти святого, яко же апостолъ рече: «Плодъ духовный есть любы, радость, терпѣние, благовѣрие, благость, кротость и въздержание. На таковыхъ нѣсть закона».[28] Блаженый же князь Володимеръ всимъ сердцемъ и всею душею Бога възлюби и заповѣди его взыска и съхрани. И вся страны боахуся его и дары ему приношаху. Възвеселися, и възрадовася о Бозѣ и о святѣмъ крещении, и хваляшеся, и славяше Бога о всемъ томъ князь Володимеръ. И сице в радости смирениемъ сердца глаголаше: «Господи Владыко благый, помянулъ мя еси и привелъ мя еси на свѣтъ, и познахъ тя, всея твари творца. Слава ти, Боже всѣхъ, Отче Господа Бога нашего Исуса Христа! Слава ти съ Сыномъ и Святымъ Духомъ, сице мя помиловавъ. Въ тмѣ бяху, диаволу служа и бѣсомъ, но ты мя святымъ крещениемъ просвѣти. Акы звѣрь бяхъ, многа зла творях въ поганьствѣ и живяхъ акы скотина, но ты мя укроти и наказа своею благодатью. Слава ти, Боже в Троицы славимый, Отче, и Сыне, и Святый Душе! Троице Святая, помилуй мя, настави мя на путь твой и научи мя творити волю твою, яко ты еси Богъ мой!» Князь же Володимеръ поревнова святыхъ мужь дѣлу и житию ихъ, и възлюби Аврамово[29] житие и подража странолюбию его, Иаковлю[30] истину, Моисѣеву[31] кротость, Давыдово безлобие, Констянтина, царя великого, перваго царя кристианского, того подражая правовѣрие, боле же всего бяше милостыню творя князь Володимеръ. Иже немощныа и старыа не можаху доити княжа двора и потребу взяти, то въ домы имъ посылаше, немощнымъ и старымъ, всяку потребу блаженый князь Володимеръ даяше. И не могу сказати многыа его милостыня, не токмо въ дому своемъ милостыню творяше, но и по всему граду, не въ Киевѣ единомъ, но и по всей земле Руской. И въ градѣхъ, и въ селѣхъ, вездѣ милостыню творяше, нагыа одѣвая, альчныя кормя и жадныя напаяя; странныа покоя милостью; церковникы чтя, и любя, и милуя, подавая имъ требование, нищая, и сироты, и вдовица, и слѣпыя, и хромыя, и трудоватыя, вся милуя, и одѣвая, и накормя, и напаяя.
Такоже пребывающу князю Володимеру въ добрыхъ дѣлехъ, благодать Божия просвѣщаше сердце его и рука Господня помогаше ему, и побѣжаше вся врагы своя, и бояхутся его вси. Идѣже идяше, одолѣваше: радимицѣ[32] побѣди и дань на нихъ положи, вятичи[33] побѣди и дань на нихъ положи, и ятвягы[34] взя, и сребреныя болгары[35] побѣди, и на козары[36] шедъ, побѣди я и дань на них положи.
Умысли же и на грѣческый крадъ Корсунь[37] и сице моляшеся князь Володимеръ Богу: «Господи Боже Владыко всѣхъ, сего у тебе прошю: даси ми градъ, да прииму и да приведу люди кристианы и попы на всю землю, и да научать люди закону кристианскому». И послуша Богъ молитвы его, и прия градъ Корсунь, и взя съсуды церковныя, и иконы, и мощи священомученика Климента[38] и иныхъ святыхъ.
И въ ты дни бѣаста цари два въ Цариградѣ, Констянтинъ и Василий,[39] и посла къ нимъ Володимеръ, прося у нихъ сестры оженитися, да бы ся болма на кристианский законъ направилъ. И даста ему сестру свою, и дары многы присласта ему, и мощи святыхъ даста ему.
И тако добрѣ поживе благовѣрный князь Володимеръ и сконча житие свое въ правовѣрнѣй вѣрѣ о Христѣ Исусѣ Господѣ нашемъ и съ благовѣрною Олгою. И та бо шедши къ Царюграду, приала бяше святое крещение, и много сътворивъ добра въ житии семъ предъ Богомъ, и сконча житие свое въ добрѣй вѣрѣ, и почи съ миромъ, в руцѣ Божии душю предавше. И еще живу сущю Володимиру князю, рать бяше от печенѣгъ, Володимеръ же бяше болѣзнию одержимъ, въ той же болѣзни предасть душю свою въ руцѣ Божии.Володимеръ князь, отходя свѣта сего, сице моляшеся, глаголя: «Господи Боже мой, не позналъ тебе бяху, но помиловалъ мя еси и святымъ крещениемъ просвѣтилъ мя еси, и познахъ тя, Боже всѣхъ, святый творче всея твари, Отче Господа нашего Исуса Христа, слава ти съ Сыномъ и Святымъ Духомъ! Владыко Боже, не помяни моей злобѣ, не позналъ есмь тебе въ поганьствѣ, нынѣ же тя знаю и ведаю, Господи Боже мой, помилуй мя. Аще мя хочеши казнити и мучити за грѣхы моя, казни самъ мя, Господи, бѣсомъ не предай же мене!» И сице глаголя и моляся Богу, преда душю свою съ миромъ ангеламъ Господнимъ и успе. «Праведныхъ бо души въ руку Божию суть»,[40] «и мъзда имъ от Господа, и строение имъ от Вышняго, того ради приимуть вѣнець красоты от руки Господни».[41]
По святомъ крещении поживе блаженый князь Володимеръ 28 лѣтъ.[42] На другое лѣто по крещении къ порогамъ ходи,[43] на третье Корсунь городъ взя,[44] на четвертое лѣто церковь камену святыя Богородица заложи,[45] а на пятое лѣто Переяславль заложи,[46] въ девятое лѣто десятину от имения своего блаженый христолюбивый князь Володимеръ вда церкови святѣй Богородицѣ.[47] О томъ бо и самъ Господь рече: «Идѣже есть съкровище ваше, ту и сердце ваше будеть».[48] Блаженый же князь Володимеръ имяше съкровище свое на небесѣхъ, съкрывъ милостынею и добрыми своими дѣлы, тамо и сердце его бѣ въ царствии небеснѣмъ. И Богъ поможе ему, и сѣде въ Киевѣ на мѣстѣ отца своего Святослава и деда своего Игоря. А Святослава князя печенѣзѣ убиша, а Ярополкъ[49] сѣде въ Киевѣ на мѣстѣ отца своего Святослава; и Олегъ, идый съ вои у Вруча града, ся обломи мостъ съ вои, и угнетоша Олга[50] въ гребли, а Ярополка убиша[51] въ Киевѣ мужи Володимеровѣ. И сѣде въ Киевѣ князь Володимеръ въ осмое лѣто по смерти отца своего Святослава, мѣсяца июня в 11, въ лѣто 6486.[52] Крестилъ же ся князь Володимеръ въ десятое лѣто по убьении брата своего Ярополка.[53] И каашеся и плакаше блаженый князь Володимеръ всего того, елико створи въ поганьствѣ, не зная Бога. Познавъ же Бога истиннаго, творца небу и земли, покаявся всего и отврьжеся дьавола и бѣсовъ, и всея службы его, и послужи Богу добрыми дѣлы своими и милостынею. Успе съ миромъ мѣсяца июля в 15 дьнь, въ лѣто 6523 о Христѣ Исусѣ Господѣ нашемъ.


--- Povest_o_razorenii_Ryazani.txt ---

Въ лѣто 6745, въ фторое на десять лѣто по принесении чюдотворнаго образа ис Корсуня, прииде безбожный царь Батый на Русскую землю со множеством вой татарскыми и ста на рѣце на Воронеже[1] близ Резанскиа земли. И присла на Резань[2] к великому князю Юрью Ингоревичю Резанскому[3] послы бездѣлны, просяща десятины въ всем: во князех, и во всяких людех, и во всем.
И услыша великий князь Юрьи Ингоревич Резанский приход безбожнаго царя Батыа, и воскоре посла в град Владимер к благоверному и великому князю Георгию Всеволодовичю Владимерскому,[4] прося помощи у него на безбожнаго царя Батыа, или бы сам пошел. Князь великий Георгий Всеволодович Владимръской сам не пошел и на помощь не послал, хотя о собе сам сотворити брань з Батыем.
И услыша великий князь Юрьи Ингоревич Резанский, что нѣсть ему помощи от великаго князя Георьгия Всеволодовича Владимерьскаго, и вскоре посла по братью свою: по князя Давыда Ингоревича Муромского,[5] и по князя Глѣба Ингоревича Коломенского,[6] и по князя Олга Краснаго,[7] и по Всеволода Проньского,[8] и по прочии князи. И начаша совещевати, яко нечестиваго подобает утоляти дары.[9]
И посла сына своего князя Федора Юрьевича Резаньскаго к безбожному царю Батыю з дары и молении великиими, чтобы не воевал Резанския земли. Князь Федоръ Юрьевич прииде на реку на Воронеже к царю Батыю, и принесе ему дары и моли царя, чтобы не воевал Резанския земли. Безбожный царь Батый, льстив бо и немилосердъ, приа дары и охапися лестию не воевати Резанския земли. И яряся хваляся воевати Русскую землю.
И нача просити у рязаньских князей тщери или сестры собѣ на ложе.[10] И нѣкий от велмож резанских завистию насочи безбожному царю Батыю на князя Федора Юрьевича Резанскаго, яко имѣет у собе княгиню от царьска рода, и лѣпотою-тѣлом красна бѣ зело. Царь Батый, лукав есть и немилостивъ в неверии своем, пореваем в похоти плоти своея, и рече князю Федору Юрьевичю: «Дай мнѣ, княже, вѣдети жены твоей красоту!» Благовѣрный князь Федор Юрьевич Резанской и посмѣяся, и рече царю: «Не полезно бо есть нам, христианом, тобѣ, нечестивому царю, водити жены своя на блуд,— аще нас приодолѣеши, то и женами нашими владѣти начнеши».
Безбожный царь Батый возярися и огорчися и повелѣ вскорѣ убити благовѣрнаго князя Федора Юрьевича, а тѣло его повелѣ поврещи зверем и птицам на разтерзание; инех князей, нарочитых людей воиньских побилъ.
И единъ от пѣстун князя Федора Юрьевича укрыся, именем Апоница,[11] зря на блаженное тѣло честнаго своего господина и видя его никим брегома, горько плачющися, и взя возлюбленаго своего государя, и тайно сохрани его.
И ускори к благовѣрной княгине Еупраксѣе, и сказа ей, яко нечестивый царь Батый убий благовѣрнаго князя Федора Юрьевича. Благовѣрная княгиня Еупраксѣа стояше в превысоком храме своемъ и держа любезное чадо свое князя Ивана Федоровича. И услыша таковыа смертоносныа глаголы и горести исполнены, и абие ринуся из превысокаго храма своего с сыном своим со князем Иваномъ на среду земли и заразися до смерти.
И услыша великий князь Юрьи Ингоревич убиение возлюбленаго сына своего князя Федора, инѣх князей, нарочитых людей много побито от безбожнаго царя, и нача плакатися, и с великою княгинею,[12] и со прочими княгинеми, и з братею. И плакашеся весь град на многъ час, и едва отдохнув от великаго того плача и рыданиа.
И начаша совокупляти воинство свое и учредиша полки. Князь великий Юри Ингоревич, видя братию свою, и боляр своих, и воевод храбры и мужествены ездяше, и возде руце на небо со слезами и рече: «Изми нас от враг наших, Боже, и от востающих на ны избави нас,[13] и покрый нас от сонма лукавнующих[14] и от множества творящих безаконие.[15] Буди путь их тма и ползок[16]».
И рече братьи своей: «О господия и братиа моа! Аще от руки Господня благая прияхом, то злая ли не потерпим?[17] Лутче нам смертию живота купити, нежели в поганой воли быти. Се бо я, брат ваш, напред вас изопью чашу смертную за святыа Божиа церкви, и за вѣру христьянскую, и за отчину отца нашего, великаго князя Ингоря Святославича!»[18]
И поидоша в церковь — в пресвятыа владычииы Богородици честнаго ея Успениа.[19] И плакася много пред образом пречистыа Богородицы, и великому чюдотворцу Николе, и сродником своим Борису и Глѣбу. И дав последнее целование великой княгини Агрепѣне Ростиславне, и прием благословение от епископа[20] и отъ всего священнаго собора.
И поидоша против нечестиваго царя Батыя и сретоша его близ предел резанских. И нападоша на нь и начаша битися крепко и мужественно. И бысть сѣча зла и ужасна, мнози бо силнии полки падоша Батыеви. Царь Батый и видяше, что господство резанское крѣпко и мужественно бъяшеся, и возбояся. Да противу гнѣву Божию хто постоит? А Батыеве бо силе велице и тяжце: един бьяшеся с тысящею, а два — со тмою.[21] Видя князь великий убиение брата своего князя Давыда Ингоревича и воскричаша: «О братие моя милая! Князь Давыдъ, брат наш, наперед нас чашу испил, а мы ли сея чаши не пьем?!» Преседоша с коня на кони, и начаша битися прилѣжно, многиа сильныя полкы Батыевы проеждяя, а храбро и мужествено бьяшеся, яко всѣм полкомъ татарьскым подивитися крѣпости и мужеству резанскому господству. И едва одолѣша их силныя полкы татарскыа.
Ту убиен бысть благовѣрный князь велики Георгий Ингоревич, брат его князь Давыд Ингоревич Муромской, брат его князь Глѣб Ингоревич Коломенской, брат их Всеволод Проньской, и многая князи мѣсныа, и воеводы крѣпкыа, и воинство — удалцы и резвецы резанския. Вси равно умроша и едину чашу смертную пиша. Ни един от них возратися вспять, вси вкупе мертвии лежаша. Сиа бо наведе Богъ грех ради наших.
А князя Олга Ингоревича яша еле жива суща.
Царь же, видя свои полкы мнозии падоша, и нача велми скръбѣти и ужасатися, видя своея силы татарскыя множество побьеных. И начаша воевати Резанскую землю, и веля бити, и сѣчи, и жещи без милости. И град Прънеск,[22] и град Бѣл,[23] и Ижеславець[24] розари до основаниа, и всѣ люди побиша без милости. И течаше кровь христьянская, яко река силная, грѣх ради нашихъ.
Царь Батый и видя князя Олга Ингоревича велми красна и храбра и изнемогающи от великых ран, и хотя его изврачевати от великых ран и на свою прелесть возвратити. Князь Олег Ингоревич укори царя Батыа, и нарек его безбожна и врага христьянска. Окаяный Батый и дохну огнем от мирскаго сердца своего, и въскоре повелѣ Олга ножи на части раздробити. Сий бо есть вторый страстоположник Стефан,[25] приа венець своего страданиа от всемилостиваго Бога и испи чашу смертную своею братею ровно.
Царь Батый окояный нача воевати Резанскую землю, и поидоша ко граду к Резани. И обьступиша град, и начаша битися неотступно пять дней. Батыево бо войско применишася, а гражане непремѣно бьяшеся. И многих гражан побиша, а инѣх уазвиша, а инии от великих трудов изнемогша.
А в шестый день рано приидоша погании ко граду, овии с огни, а ини с пороки, а инѣи со тмочислеными лѣствицами. И взяша град Резань месяца декабря 21 день. И приидоша в церковь собръную пресвятыа Богородици, и великую княгиню Агрепѣну, матерь великаго князя, и с снохами, и с прочими княгинеми мечи исекоша, а епископа и священическый чин огню предаша — во святѣй церкве пожегоша; а инѣи мнози от оружиа падоша. А во граде многих людей и с жены, и с дѣти мечи исекоша, и иных в рѣцѣ потопиша. И ерѣи, черноризца до останка исекоша. И весь град пожгоша, и все узорочие нарочитое, богатство резанское и сродник их киевское и черъниговское[26] поимаша. А храмы Божиа разориша, и во святых олтарех много крови пролиаша.
И не оста во граде ни един живых, вси равно умроша и едину чашу смертную пиша. Нѣсть бо ту ни стонюща, ни плачюща: и ни отцу и матери о чадех, или чадом о отци и матери, ни брату о брате, ни ближнему роду, но вси вкупѣ мертви лежаща. И сиа вся наиде грех ради наших!
Безбожный царь Батый и видя велие пролитие крови христианскиа, и возярися зело и огорчися. И поиде на град Суздаль и Владимер[27] и желая Рускую землю попленити, и вѣру христианскую искоренити, и церкви Божии до основаниа разорити.
И некий от велмож резанских имянем Еупатий Коловрат[28] в то время был в Чернигове со князем Ингварем Ингоревичем.[29] И услыша приход зловѣрнаго царя Батыа, и иде из Чернигова с малою дружиною, и гнаша скоро. И приѣха в землю Резаньскую, и видѣ ея опустѣвшую: грады разорены, церкви пожены, люди побьены.
И пригна во град Резань, и видѣ град разоренъ, государи побиты, и множества народа лежаща: ови побьены и посѣчены, а ины позжены, ины в рецѣ истоплены. Еупатий воскрича в горести душа своея и разпалаяся въ сердцы своем. И собра мало дружины тысящу семсот человек, которых Богъ соблюде — быша внѣ града.
И погнаша во след безбожнаго царя, и едва угнаша его в земли Суздалстей. И внезапу нападоша на станы Батыевы, и начаша сѣчи без милости, и сметоша яко всѣ полкы татарскыа. Татарове же сташа яко пианы или неистовы. Еупатию тако их бьяше нещадно, яко и мечи притупишася, и емля татарскыа мечи и сѣчаша их. Татарове мняша, яко мертви восташа! Еупатий силныа полкы татарьскыа проеждяя, бьяше их нещадно. И ездя полком татарскым храбро и мужественно, яко и самому царю возбоятися.
И едва поимаша от полку Еупатива пять человекъ воиньскых, изнемогших от великых ран. И приведоша их къ царю Батыю. Царь Батый нача вопрошати: «Коеа вѣры еста вы и коеа земля? И что мнѣ много зла творите?» Они же рѣша: «Вѣры христианскыя есве, раби великаго князя Юрья Ингоревича Резанскаго, а от полку Еупатиева Коловрата. Посланы от князя Ингваря Ингоревича Резанскаго тебя, силна царя, почтити, и честна проводити, и честь тобѣ воздати. Да не подиви, царю, не успевати наливати чаш на великую силу — рать татарьскую». Царь же подивися отвѣту их мудрому.
И посла шурича своего Хостоврула[30] на Еупатиа, а с ним силныа полкы татарскыа. Хостоврулъ же похвалися пред царем, хотя Еупатия жива пред царя привести. И ступишася силныа полкы татарскыа, хотя Еупатиа жива яти. Хостоврул же сьехася сь Еупатием. Еупатей же, исполин силою, и разсѣче Хостоврула на полы до седла. И начаша сѣчи силу татарскую, и многих тут нарочитых багатырей Батыевых побил, ових на полы пресекоша, а иных до седла краяше.
Татарове возбояшеся, видя Еупатия крѣпка исполина. И навадиша на него множество пороков, и нача бити по нем ис тмочисленых пороков, и едва убиша его. И принесоша тѣло его пред царя Батыа. Царь Батый и посла по мурзы, и по князи, и по санчакбѣи,[31] и начаша дивитися храбрости, и крѣпости, и мужеству резанскому господству. Они же рекоша царю: «Мы со многими цари, во многих землях, на многихъ бранех бывали, а таких удалцов и резвецов не видали, ни отцы наши възвестиша нам. Сии бо люди крылатыи и не имеюще смерти. Тако крѣпко и мужественно ездя, бьяшеся един с тысящею, а два — с тмою. Ни един от них может сьехати жив с побоища!»
Царь Батый и зря на тело Еупатиево и рече: «О Коловрате Еупатие! Гораздо еси меня подщивал малою своею дружиною! Да многих богатырей сильной орды побил еси, и многие полкы падоша. Аще бы у меня такий служил, держал бых его против сердца своего». И даша тѣло Еупатево его дружине останочной, которые поиманы на побоище. И веля их царь Батый отпустити, ничем вредити.
Князь Ингварь Ингоревич в то время был в Чернигове у брата своего, князя Михаила Всеволодовича Черниговского,[32] Богъмъ соблюден от злаго того отметника, врага христьянскаго. И прииде из Чернигова в землю Резанскую, во свою отчину, и видя ея пусту, и услыша, что братья его всѣ побиены от нечестиваго законопреступника царя Батыа.
И прииде во град Резань, и видя град разорен, а матерь свою, и снохи своа, и сродник своих, и множество много мертвых лежаща, и град разоренъ, церкви позжены, и все узорочье в казне черниговской и резанской взято. Видя князь Ингварь Ингоревич великую конечную погибель грѣх ради наших и жалостно воскричаша, яко труба, рати глас подавающе, яко сладкий орган вещаюши, и от великаго кричаниа и вопля страшнаго лежаща на земли, яко мертв. И едва отлеяше его, и носяша по вѣтру. И едва отдохну душа его в нем.
Кто бо не возплачетца толикиа погибели, или хто не возрыдает о селице народе людей православных, или хто не пожалит толико побито великих государей, или хто не постонет таковаго пленения?!
Князь Ингварь Ингоревич, разбирая трупиа мертвых, и наиде тѣло матери своей великия княгини Агрепены Ростиславны, и позна снохи своя. И призва попы из веси, которых Богъ соблюде, и погребе матерь свою, и снохи своа плачем великым во псалмов и пѣсней мѣсто: кричаше велми и рыдаше. И похраняше прочиа трупиа мертвых, и очисти град, и освяти. И собрашася мало людей, и даша имъ мало утешениа. И плачася безпрестано, поминая матерь свою, и братью свою, и род свой, и все узорочье резанское — вскоре погибе. Сиа бо вся наиде грѣх ради наших.
Сий бо град Резань и земля Резанская! Изменися доброта ея, и отиде слава ея, и не бе в ней ничто благо видѣти[33] — токмо дым и пепел. А церкви всѣ погорѣша, а великая церковь внутрь погоре и почернѣша. Не един бо сий град плененъ бысть, но и инии мнози. Не бѣ бо во граде пѣниа, ни звона: в радости мѣсто всегда плач творяще.
Князь Ингварь Ингоревич поиде и гдѣ побьени быша братьа его отъ нечестиваго царя Батыа: великий князь Юрьи Ингорович Резанской, брат его князь Давыдъ Ингоревич, брат его Всеволод Ингоревичь и многиа князи мѣсныа, и бояре, и воеводы, и все воинство — и удалцы и резвецы, узорочие резанское.[34] Лежаша на земли пусте, на травѣ ковыле, снѣгом и ледом померзоша, никим брегома. От зверей телеса их снѣдаема, и от множества птиц разъстерзаемо. Всѣ бо лежаша, купно умроша, едину чашу пиша смертную.
И видя князь Ингварь Ингоревич велия трупиа мертвых лежаша, и воскрича горько велием гласом, яко труба распалаяся, и в перьси свои рукама биюще, и ударяшеся о земля. Слезы же его от очию, яко поток, течаше. И жалосно вещающи: «О милая моа братья и господие! Како успе, животе мои драгии? Меня единаго оставиша в толице погибели! Про что аз преже вас не умрох? И камо заидесте очию маею? И где отошли есте, сокровища живота моего? Про что не промолвите ко мнѣ, брату вашему, цвѣты прекрасныи, винограде мои несозрѣлыи? Уже не подасте сладости души моей! Чему, господине, не зрите ко мнѣ, брату вашему, не промолвите со мною? Ужели забыли есте мене, брата своего, от единаго отца роженаго и единые утробы честнаго плода матери нашей — великие княгини Агрепѣны Ростиславне, и единым сосцем воздоеных многоплоднаго винограда? И кому приказали есте меня, брата своего? Солнце мое драгое, рано заходящее! Месяци красныи, скоро изгибли есте! Звѣзды возточныа, почто рано зашли есте? Лежите на земли пусте, никим брегома, чьти-славы ни от кого приемлемо! Изменися бо слава ваша! Гдѣ господство ваше? Многим землям государи были есте, а ныне лежите на земли пусте, зрак лица вашего изменися во истлѣнии. О милая моя братиа и дружина ласкова! Уже не повеселюсь с вами! Свѣте мои драгие, чему помрачилися есте? Не много порадовахся с вами! Аще услышит Богь молитву вашу, то помолитеся о мнѣ, о брате вашем, да вкупе умру с вами! Уже бо за веселием плач и слезы приидоша ми, а за утѣху и радость сетование и скръбь яви ми ся. Почто аз не преже вас умрох, да бых не видѣл смерти вашея, а своея погибели? Не слышите ли бѣдных моих словес жалостно вещающа? О земля, о земля! О дубравы! Поплачите со мною! Како нареку день той, или како возпишу его — в он же погибе толико господарей и многие узорочье резанское храбрых удалцев. Ни един от нихъ возвратися вспять, но вси равно умроша, едину чашу смертную пиша. Се бо в горести души моея язык мой связается, уста загражаются, зрак опусмевает, крѣпость изнемогает!»
Бысть убо тогда многи туги и скорби, и слез и воздыханиа, и страха и трепета от всѣх злых, находящих на ны.
Великий князь Ингварь Ингоревич воздѣ руцѣ на небо, со слезами возва, глаголаше: «Господи Боже мой! На тя уповах, спаси мя, и от всѣх гонящих — избави мя![35] Пречиста владычице Богородице Христа, Бога нашего! Не остави меня во время печали моея! Великие страстотерпы и сродники наши Борис и Глѣбъ! Буди мнѣ помощники, грешному, во бранех! О, братие моа и господие! Помогайте мнѣ во святых своих молитвах на супостаты наши — на агаряне и внуци измаительска рода!»
Князь Ингварь Ингоревич начаша разбирати трупие мертвых, и взя тѣло братьи своей: и великаго князя Георгия Ингоревича, князя Давыда Иньгоревичя Муромского, и князя Глѣба Ингоревича Коломенского, и инех князей мѣсных — своих сродниковъ, и многих бояръ и воевод, и ближних-знаемых, принесе их во град Резань и похраняше их честно. А инех тут на мѣсте на пусте собираше и, надгробное пѣша, похраняше.
Князь Ингварь Ингоревича и поиде ко граду Проньску, и собра раздробленыи уды брата своего — благовѣрнаго и христолюбиваго князя Ольга Ингоревича, и несоша его во град Резань, а честную его главу сам князь велики Ингварь Иньгоревич и до града понеси, и целова ю любезно. Положиша его с великим князем Юрьем Ингоревичем во единой раце.[36] А братью свою — князя Давыда Ингоревича да князя Глѣба Иньгоревича, положиша у него близ гроба во единой рацѣ.
Поиде же князь Ингварь Ингоревичь на реку на Воронеж, иде убьен бысть князь Федор Юрьевич Резанский. И взя честное тѣло его, и плакася над ним на долгъ час, и принесе во область его — к великому чюдотворцу Николе Корсунскому. И его благовѣръную княгиню Еупраксѣю, и сына их князя Ивана Федоровича Посника похраниша в во едином мѣстѣ. И поставиша над ними кресты камены. И от сея вины да зовется великий чюдотворець Николае Заразский, яко благовѣрная княгиня Еупраксѣа и с сыном своим князем Иваном сама себе зарази.
Сии бо государи рода Владимера Святославича, сродника Борису и Глѣбу, внучата великаго князя Святослава Олговича Черниговьского.[37] Бяше родом христолюбивыи, братолюбивыи, лицем красны, очима светлы, взором грозны, паче мѣры храбры, сердцем легкы, к бояром ласковы, к приеждим привѣтливы, к церквам прилежны, на пированье тщивы, до осподарьских потех охочи, ратному дѣлу вельми искусны, к братье своей и ко их посолником величавы.
Мужествен умъ имѣяше, в правде-истине пребываста, чистоту душевную и телесную без порока соблюдаста. Святого корени отрасли и Богом насажденаго сада цвѣты прекрасныи, воспитани быша въ благочестии со всяцем наказании духовнем. От самых пеленъ Бога возлюбили, о церквах Божиих вельми печашеся. Пустошных бесѣд не творяще, срамных человекъ отвращашеся, а со благыми всегда бѣсѣдоваша, Божественых писаниих всегда во умилении послушаше.
Ратным во бранех страшениа ивляшеся, многия враги, востающи на них, побежаша, и во всех странах славна имя имуща. Ко греческим царем велику любовь имуща и дары у нихъ многи взимаша.
А по браце целомудрено живяста, смотряющи своего спасениа. В чистой совести, и крѣпости, и разума придерьжа земное царство и к небесному приближаяся. Плоти угодие не творяще, соблюдающи тѣло свое по браце греху непричасна. Государьский сан держа, а посту и молитве прилежаста и кресты на рамѣ своем носяща. И честь и славу от всего мира приимаста. А святыа дни святого поста честно храняста, а по вся святыа посты причащастася святых пречистых бесмертных таин.
И многи труды и побѣды по правой вѣре показаста. А с погаными половцы[38] часто бьяшася за святыа церкви и православную вѣру. А отчину свою от супостатъ велми без лѣности храняща. А милостину неоскудно даяша, и ласкою своею многих от невѣрных царей, детей их и братью к собѣ приимаста, и на вѣру истиную обращаста.[39]
Благовѣрный во святом крещении Козма сяде на столе отца своего великаго князя Ингоря Святославича. И обнови землю Резаньскую, и церкви постави, и монастыри согради, и пришельцы утѣши, и люди собра. И бысть радость христианом: их же избави Богъ рукою своею крѣпкою от безбожнаго царя Батыя.
А кир Михайло Всеволодовича Пронского[40] посади на отца своего отчине.


--- skazanie_o_mamaevom_pobojishche.txt ---

НАЧАЛО ПОВѢСТИ, КАКО ДАРОВА БОГЪ ПОБѢДУ ГОСУДАРЮ ВЕЛИКОМУ КНЯЗЮ ДМИТРЕЮ ИВАНОВИЧУ[1] ЗА ДОНОМЪ НАД ПОГАНЫМ МАМАЕМ,[2] И МОЛЕНИЕМ ПРЕЧИСТЫА БОГОРОДИЦА И РУСЬСКЫХ ЧЮДОТВОРЦЕВЪ ПРАВОСЛАВНОЕ ХРИСТИАНСТВО РУССКУЮ ЗЕМЛЮ БОГЪ ВЪЗВЫСИ, А БЕЗБОЖНЫХ АГАРЯНЪ ПОСРАМИ
Хощу вамъ, братие, брань повѣдати новыа побѣды, како случися брань на Дону великому князю Димитрию Ивановичю и всѣм православным христианом с поганым Мамаемъ и з безбожными агаряны. И възвыси Богъ род христианскый, а поганых уничижи и посрами их суровство, якоже въ прежняя врѣмена Гедеону над мадиамы и преславному Моисию над фараоном.[3] Подобаеть намъ повѣдати величество и милость Божию, како сътвори Господь волю боящихся его, како пособьствова Господь великому князю Дмитрию Ивановичю и брату его князю Владимеру Андрѣевичю[4] над безбожными половци и агаряны.
Попущением Божиимъ за грѣхы наша, от навождениа диаволя въздвижеся князь от въсточныа страны, имянем Мамай, еллинъ сый вѣрою, идоложрецъ и иконоборецъ, злый христьанскый укоритель. И начатъ подстрѣкати его диаволъ и вниде вь сердце его напасть роду христианскому, и наусти его, како разорити православную вѣру и оскверънити святыя церкви и всему христианству хощеть покорену от него быти, яко бы ся не славило Господне имя в людех его. Господь же нашь Богъ, царь и творецъ всеа твари, елико хощеть, тъ и творить.[5]
Онъ же безбожный Мамай начатъ хвалитися и поревновавъ второму Иулиану[6] отступнику, царю Батыю,[7] и нача спрашывати старых татаръ како царь Батый плѣнилъ Русскую землю. И начаша ему сказывати старые татарове, како плѣнилъ Русскую землю царь Батый, какъ взялъ Киевъ и Владимерь, и всю Русь, словенскую землю, и великого князя Юрья Дмитреевичя убилъ,[8] и многых православных князей избилъ и святыа церкви оскьверни, и многы манастыри и села пожже, и въ Володимерѣ вселенскую церковь златаверхую разграбилъ.[9] Ослѣплену же ему умомъ, того бо не разумѣ, како Господу годе, тако и будеть. Якоже въ оны дни Иерусалимъ плѣненъ бысть Титомъ римскым и Навходнасором, царемъ вавилонскым[10] за ихъ съгрѣшениа и маловѣрие — нъ не до конца прогнѣвается Господь, ни въ вѣкы враждуетъ.
Слышавъ же безбожный Мамай от своих старых татаръ и нача подвиженъ быти и диаволомъ палим непрестанно, ратуа на христианство. И бѣ в себѣ нача глаголати къ своим еулпатом[11] и ясаулом, и князем, и воеводам, и всѣм татаром, яко: «Азъ не хощу тако сътворити, якоже Батый, нъ егда доиду Руси и убию князя их, и которые грады красные довлѣють нам, и ту сядем и Русью владѣем, тихо и безмятежно пожывемъ». А не вѣдый того оканный, яко Господня рука высока есть.[12]
И по малех днех перевезеся великую реку Волгу съ всѣми силами. И ины же многы орды къ своему великому въинству съвокупи и глагола имъ: «Поидем на Русскую землю и обогатѣемъ русскым златом!» Поиде же безбожный на Русь, акы левъ ревый пыхаа, акы неутолимая ехыдна гнѣвом дыша. И доиде же до усть рѣкы Вороножа и распусти всю силу свою и заповѣда всѣм татаром своимъ яко: «Да не пашете ни единъ васъ хлѣба, будите готовы на русскыа хлѣбы!»
Слышавъ же то князь Олегъ Резанскый,[13] яко Мамай кочуеть на Вороножѣ, а хощеть ити на Русь, на великого князя Дмитриа Ивановича Московскаго. Скудость же бысть ума въ главѣ его, посла сына своего к безбожному Мамаю с великою честью и съ многыми дары и писа грамоты своа к нему сице: «Въсточному великому и волному, царемъ царю Мамаю — радоватися! Твой посаженикъ и присяжникъ Олегъ, князь резанскый, много тя молить. Слышах, господине, яко хощеши итти на Русскую землю, на своего служебника князя Димитриа Ивановича Московъскаго, огрозитися ему хощеши. Нынѣ же, господине всесвѣтлый царю, приспѣ твое врѣмя: злата и сребра и богатьства много наплънися земля Московскаа и всякого узорочиа твоему царству на потребу. А князь Дмитрей Московской человекъ христианъ, егда услышить имя ярости твоеа, то отбежить в далниа отокы своа: любо в Новъгород Великый, или на Белоозеро или на Двину, а многое богатьство московское и злато — все въ твоих руках будеть и твоему въйску в потребу. Меня же раба твоего, Олга Резанскаго, дръжава твоа пощадить, царю. Аз бо ти велми устрашаю Русь и князя Дмитриа. И еще молим тя, царю, оба раби твои, Олегъ Резанскый и Ольгордъ Литовскый,[14] обиду приахом велику от того великого князя Дмитриа Ивановичя, и гдѣ будеть о своей обидѣ твоимъ имянем царьскым погрозим ему, онъ же о том не радить. И еще, господине царю, град мой Коломну за себя заграбилъ. И о томъ о всем, царю, жалобу творимъ тебѣ».
А другаго же посла своего вѣстника князь Олегъ Резанскый с своимъ написаниемъ, написание же таково в грамотах: «К великому князю Олгорду Литовьскому — радоватися великою радостию! Вѣдомо бо, яко издавна еси мыслилъ на великого князя Дмитриа Ивановичя Московскаго, чтобы его згонити с Москвы, а самому владѣти Москвою. Нынѣ же, княже, приспѣ врѣмя наше, яко великый царь Мамай грядеть на него и на землю его. Нынѣ же, княже, мы оба приложимся къ царю Мамаю, вѣм бо, яко царь дасть тебѣ град Москву, да и иные грады, которые от твоего княжениа, а мнѣ дасть град Коломну, да Владимерь, да Муромъ, иже от моего княжениа близъ стоять. Азъ же послах своего посла къ царю Мамаю с великою честью и съ многыми дары. Еще же и ты пошли своего посла и каковы имаши дары и ты пошли к нему, и грамоты свои списавъ, елико самъ вѣси, паче мене разумѣеши».
Князь же Олгордъ Литовскый, слышавъ то, велми рад бысть за велику похвалу другу своему князю Олгу Резанскому. И посылаеть скоро посла къ царю Мамаю с великыми дары и съ многою тѣшью царьскою. А пишеть свои грамоты сице: «Въсточному великому царю Мамаю! Князь Олгордъ Литовскый, присяжникъ твой, много тя молить! Слышах, господине, яко хощеши казнити свой улусъ,[15] своего служебника, московскаго князя Дмитриа. И того ради молю тя, волный царю, рабъ твой, яко велику обиду творить князь Дмитрей Московской улуснику твоему князю Ольгу Резанскому, да и мнѣ такоже велику пакость дѣеть. Господине царю волный Мамаю! Да приидеть дръжава твоего царства нынѣ до наших мѣстъ, да внидеть, царю, твое смотрение нашеа грубости от московскаго князя Дмитриа Ивановичя».
Помышляше же в себѣ, глаголющи, Олегъ Резанскый и Олгордъ Литовскый: «Яко егда услышить князь Дмитрей царевъ приход и ярость его и нашу присягу к нему, тъ отбѣжыть с Москвы въ Великый Новъград или на Бѣлоозеро, или на Двину. А мы сядемъ на Москвѣ и на Коломнѣ. Егда же царь приидеть, и мы его з болшими дары срящем и с великою честию и умолимъ его, и възвратится царь въ свои орды, а мы княжение Московское царевым велѣниемъ раздѣлим себѣ, ово к Вилнѣ, ово к Резани, и имать нам дати царь Мамай ярлыкы своа и родомъ нашим по насъ». Не вѣдаху бо, что помышляюще и что се глаголюще, акы несмыслени младые дѣти, невѣдяще Божиа силы и Владычня смотрениа. По истиннѣ бо рече: «Аще кто к Богу вѣру з добрыми дѣлы и правду въ сердци дръжыт и на Бога упование възлагаеть, и того человека Господь не дасть в поношение врагом быти и в посмѣх».[16]
А огосударь князь великий Дмитрий Ивановичь смиренъ человекъ и образъ нося смиреномудрия, небесных желаа и чаа от Бога будущих вѣчных благъ, не вѣдый того, что на него съвѣщевають золъ съвѣтъ ближнии его друзи. О таковых бо пророкъ рече: «Не сътвори ближнему своему зла и не рой, ни копай врагу своему ямы. На Бога Творца въскладай. Господь Богъ можеть живити и мертвити».[17]
Приидоша же послы къ царю Мамаю от Олгорда Литовскаго и от Олга Резанскаго и принесоша ему многыа дары и написаныа книгы. Царь же приатъ дары с любовию и книгы, и розслушавъ в грамотах, и пословъ чествовавъ отпусти, и написа отписание сицева: «Олгорду Литовскому и Ольгу Резанскому. На дарѣх ваших и за хвалу вашу, что приписастеся ко мнѣ, елико хощете от мене вотчины русскые тѣмъ отдарю вас. А вы ко мнѣ присягу имѣйте и срѣтите мене, елико гдѣ успѣете, и одолѣйте своего недруга. Мнѣ убо ваша помощь не добрѣ удобна: нъ аще бых азъ нынѣ хотѣлъ своею силою великою и азъ бы древний Иерусалимъ плѣнилъ, якоже и халдѣи. Нъ нынѣ чести вашей хощу, моимъ имянем царьскым и грозою, а вашею присягою и рукою вашею распуженъ будеть князь Дмитрей Московскый, и огрозится имя ваше въ странах ваших моею грозою. Мнѣ убо царю достоить побѣдити царя, подобна себѣ, то мнѣ подобаеть и довлѣеть царьскаа чесьть получити. А вы нынѣ пойдите от меня и рците князем своим глаголы моя».
Послы же възъвратившеся от царя къ своим княземъ и сказаша имъ, яко: «Царь Мамай здравить и велми вамъ за хвалу вашу великую, добръ глаголъ глаголеть». Они же скудни умом възрадовашася о суетнѣм привѣтѣ безбожнаго царя, а не вѣдуще того, яко Богъ даеть власть, емуже хощеть. Нынѣ же едина вѣра, едино крещение, а къ безбожному приложишяся вкупѣ гонити православную вѣру Христову. О таковых бо пророкъ рече: «Поистинѣ сами отсѣкошяся своеа добрыа масличны и присадишяся к дивии масличнѣ».[18]
Князь же Олегъ Резанскый начатъ поспѣшывати, слати к Мамаеви послы и рече: «Подвизайся, царю, скорѣе к Руси». Глаголет бо премудрость: «Путь нечестивых не спѣшится, нъ събирают себѣ досажениа и поносъ».[19] Нынѣ же сего Олга оканнаго новаго Святоплъка нареку.[20]
Слышавъ же то князь великий Дмитрей Ивановичь, яко грядеть на него безбожный царь Мамай и съ многыми ордами и съ всѣми силами, неуклонно яряся на христианство и на Христову вѣру и ревнуя безглавному Батыю, князь же великий Дмитрий Ивановичь велми опечалися о безбожных нахождении. И ставъ пред святою иконою Господня образа, яже въ зглавии его стояще, и пад на колѣну свою, нача молитися и рече: «Господи! Азъ, грѣшный, смѣю ли молитися тебѣ, смиреный рабъ твой? то к кому простру уныние мое? нъ на тебя надѣюся, Господи, и възвергу печаль мою.[21] И ты, Господи, Царю, Владыко, Свѣтодателю, не сътвори нам, Господи, якоже отцемъ нашимъ, иже наведе на них и на грады их злаго Батыа, и еще бо, Господи, тому страху и трепету в нас суще велику. И нынѣ, Господи, Царю, Владыко, не до конца прогнѣвайся на нас, вѣм бо, Господи, яко мене ради, грѣшнаго, хощеши всю землю нашу погубити; аз бо съгрѣших пред тобою паче всѣх человекъ. Сътвори ми, Господи, слез моих ради, яко Иезекию,[22] и укроти, Господи, сердце свирѣпому сему звѣрю!» Въсклонся и рече: «На Господа уповах — и не изнемогу».[23] И посла по брата своего по князя Владимера Андрѣевичя в Боровескъ,[24] и по всѣ князи русские скорые гонци розославъ, и по вся воеводы мѣстныа, и по дѣти боярскые, и по всѣ служылые люди. И повелѣ имъ скоро быти у себя на Москвѣ.
Князь же Владимеръ Андрѣевичь прииде вборзѣ к Москвѣ и вси князи и воеводы. Князь же великий Дмитрей Ивановичь, поимъ брата своего князя Владимера Андрѣевичя, прииде къ преосвященному митрополиту Киприану[25] и рече ему: «Вѣси ли, отче нашь, нынѣ настоащую сию бѣду великую, яко безбожный царь Мамай грядеть на нас, неуклонным образом ярость нося?» Митрополитъ же рече великому князю: «Повѣжь ми, господине, чимъ еси пред нимъ не исправилъся?» Князь же великый рече: «Испытахомся, отче, повелику, яко все по отець наших преданию, еще же нъипаче въздахом ему». Митрополитъ же рече: «Видиши ли, господине, попущениемъ Божимъ, наших ради съгрѣшений идеть плѣнити землю нашу, нъ вамъ подобаеть, князем православным, тѣх нечестивых дарми утолити четверицею сугубь. Аще того ради не смѣрится, ино Господь его смирить, того ради Господь гръдым противится, а смиренным благодать дает.[26] Тако же случися иногда Великому Василию в Кесарии:[27] егда злый отступникъ Иулианъ, идый в пръсы, и хотѣ разорити град его Кесарию, Василий же Великий помолися съ всѣми христианы Господу Богу и събра много злата и посла к нему, дабы его пресъступника утолити. Онъ же оканный паче възярися, и Господь посла на него въина своего Меркуриа[28] погубити его. И невидимо пронзенъ бысть в сердце нечестивый, жывотъ свой злѣ сконча. Ты же, господине, възми злато, елико имаши, и пошли противу его и паче исправися пред нимъ».
Князь же великий Дмитрей Ивановичь избраннаго своего юношу, доволна суща разумом и смыслом, имянем Захарию Тютьшова[29] и дасть ему два толмача, умѣюща языкъ половетцьскый, и посылаеть с ним много злата к нечестивому царю Мамаю. Захариа же, доиде земли Резанской и слышавъ яко Олегъ Резаньскый и Олгордъ Литовскый приложылися поганому царю Мамаю, пославъ скоро вѣстника тайно к великому князю.
Князь же великий Дмитрей Ивановичь, слышавъ ту вѣсть, нача сердцемъ болѣти и наплънися ярости и горести, и нача молитися: «Господи Боже мой, на тя надѣюся, правду любящаго. Аще ми врагь пакости дѣеть, то подобаеть ми тръпѣти, яко искони есть ненавистникъ и врагъ роду христианскому; си же мои друзи искрньнии тако умыслиша на мя. Суди, Господи, между ими и мною, аз бо имъ ни единого зла не сътворих, развѣ даровъ и чьсти от них приимах, а имъ противу тако же даровах. Нъ суди, Господи, по правдѣ моей, да скончается злоба грѣшных».[30]
И поимъ брата своего, князя Владимера Андрѣевича, и поиде второе къ преосвященному митрополиту и повѣдаа ему, како Олгордъ Литовскый и Олегъ Резанскый съвокупилися с Мамаем на ны. Преосвященный же митрополитъ рече: «Самъ пакы, господине, кою обиду сътворъ еси има?» — Князь же великий прослезися и рече: «Аще есми пред Богомъ грѣшенъ или человекы, а пред ними есми ни единыа черты не преступих по отецъ своих закону. Вѣси бо, отче, и самъ, яко доволенъ есьми своими отокы, а имъ никою обиду не сътворих и не вѣм, что ради умножышяся на мя стужающеи ми». Преосвященный же митрополитъ рече: «Сыну мой, господине князь великий, просвѣти си веселиемъ очи сердца: законъ Божий чтеши и твориши правду, яко праведенъ Господь и правду възлюби.[31] Нынѣ же обыдоша тя, яко пси мнози, суетно и тщетно поучаются, ты же имянем Господнимъ противися имъ. Господь правдивъ и будеть ти въ правду помощникъ. А от всевидящего ока Владычня гдѣ можеть избыти от крѣпкыа рукы его?»
Князь же великий Дмитрей Ивановичь з братом своимъ съ князем Владимером Андрѣевичем и съ всѣми русскыми князи и воеводами здумаша, яко сторожу тверду уготовити в полѣ. И посла на сторожу изъбранных своих крѣпкых оружникъ: Родиона Ржевъскаго, Аньдрѣа Волосатаго, Василиа Тупика, Якова Ослябятова и иных с ними крѣпкых юношъ. И повелѣ имъ на Тихой Соснѣ[32] сторожу дѣати съ всякым усердиемъ и под Орду ехати и языкъ добыти, истину слышати царева хотѣниа.
А самъ князь великий по всей Русской земли скорые гонци розославъ с своими грамотами по всѣм градомъ: «Да вси готови будете на мою службу, на брань з безбожными половци агаряны. Съвокуплени вси на Коломнѣ, на Мясопусть святыа Богородица».[33]
И ти же сторожы замедлиша в полѣ, князь же великий вторую сторожу посла: Климента Полянина, Ивана Святослава Свесланина, Григориа Судокова и иных с ними, — заповѣда имъ въскорѣ възвратитися. Они же стрѣтоша Василиа Тупика: ведеть языкъ к великому князю, языкъ же царева двора, сановитых мужь. А повѣдаеть великому князю, что неуклонно Мамай грядеть на Русь и како обослалися и съвокупилися с ним Олегъ Резанскый и Олгордъ Литовьскый. Не спѣшить бо царь того ради итти — осени ожыдаетъ.
Слышавъ же князь великий от языка такову изложеную мысль и таково въстание безбожнаго царя, нача утѣшатися о Бозѣ и укрѣпляше брата своего князя Владимера и вси князи русские и рече: «Братие князи русские, гнѣздо есмя князя Владимера Святославича Киевъского, емуже откры Господь познати православную вѣру, якоже оному Еустафию Плакидѣ,[34] иже просвѣти всю землю Русскую святым крещением, изведе нас от страстей еллиньскыхъ и заповѣда нам ту же вѣру святую крѣпко дръжати и хранити и поборати по ней. Аще кто еа ради постражеть, то въ оном вѣцѣ съ святыми пръвомучившимися по вѣрѣ Христовѣ причтенъ будеть. Азъ же, братие, за вѣру Христову хощу пострадати даже и до смерти». Они же ему рѣша вси купно, аки единѣми усты: «Въистинну еси, государь, съвръшилъ законъ Божий и исплънилъ еси евангельскую заповѣдь, рече бо Господь: “Аще кто постражеть имени моего ради, то въ будущий вѣкъ сторицею въсприметь жывотъ вѣчный”.[35] И мы, государь, днесь готови есмя умерети с тобою и главы своя положыти за святую вѣру христианскую и за твою великую обиду».
Князь же великий Дмитрей Ивановичь, слышавъ то от брата своего князя Владимера Андрѣевича и от всѣх князей русскых, яко дръзають по вѣрѣ поборати, и повелѣ всему въинству своему быти на Коломнѣ на Успение святыа Богородица,[36] яко: «Да переберу плъкы и коемуждо плъку въеводу учиню». И все множество людей, яко едиными усты рѣша: «Дай же нам, Господи, течение се съвръшити, имени твоего ради святого».
И приидоша к нему князи бѣлоозерскыа,[37] подобни суще к боеви и велми учреждено въинство их: князь Феодоръ Семеновичь, князь Семенъ Михайловичъ, князь Андрѣй Кѣмъскый, князь Глѣбъ Каргополской, и андомскыа князи; приидоша же ярославскыа князи[38] с своими силами: князь Андрѣй Ярославскый, князь Романъ Прозоровскый, князь Левъ Курбьскый, князь Дмитрей Ростовскый, и иныа убо многые князи.
То уже, братие, стукъ стучить и аки гром гремить въ славнем градѣ Москвѣ, то идеть силнаа рать великого князя Дмитрея Ивановича, а гремять русские сынове своими злачеными доспѣхы.
Князь же великий Дмитрий Ивановичь поимъ с собою брата своего, князя Владимера Андрѣевича, и вся князи русские, и поеде к Жывоначалной Троици на поклонъ къ отцу своему, преподобному старцу Сергию,[39] благословениа получити от святыа тоа обители. И моли его преподобный игуменъ Сергий, дабы слушалъ святую литоргию,[40] бѣ бо тогда день въскресный и память святых мученикъ Флора и Лавра.[41] По отпусте же литургии, моли его святый Сергий съ всею братьею, великого князя, дабы вкусилъ хлѣба в дому Жывоначалныа Троица, въ обители его. Великому же князю нужно есть, яко приидоша к нему вѣстницы, яко уже приближаются погании половци, моляше преподобнаго, дабы его отпустилъ. И рече ему преподобный старець: «Се ти замедление сугубо ти поспѣшение бýдеть. Не уже бо ти, господине, еще вѣнецъ сиа побѣды носити, нъ по минувших лѣтех, а иным убо многым нынѣ вѣнци плетутся». Князь же великий вкуси хлѣба ихъ, игуменъ же Сергий в то врѣмя повелѣ воду освящати с мощей святых мученикъ Флора и Лавра. Князь же великий скоро от трапезы въстаеть, преподобный же Сергий окропи его священною водою и все христолюбивое его въинство и дасть великому князю крестъ Христовъ — знамение на челѣ. И рече: «Пойди, господине, на поганыа половци, призывая Бога, и Господь Богъ будеть ти помощникъ и заступникъ».[42] И рече ему тайно: «Имаши, господине, побѣдити супостаты своя, елико довлѣеть твоему государьству». Князь же великий рече: «Дай ми, отче, два въина от своего плъку — Пересвѣта Александра и брата его Андрѣа Ослябу,[43] тъ ты и самъ с нами пособьствуеши». Старецъ же преподобный повелѣ има скоро уготовитися с великим княземъ, бѣ бо вѣдоми суть ратници въ бранѣх, не единому сту наездници. Они же скоро послушание сътвориша преподобному старцу и не отвръгошася повелѣниа его. И дасть имъ в тлѣнных мѣсто оружие нетлѣнное — крестъ Христовъ нашытъ на скымах,[44] и повелѣ им вмѣсто в шоломовъ золоченых възлагати на себя. И дасть их в руцѣ великому князю и рече: «Се ти мои оружници, а твои изволници», и рече имъ: «Миръ вам, братие моя, крѣпко постражите, яко добрии въини по вѣрѣ Христовѣ и по всем православном христианствѣ с погаными половци!» И дасть Христово знамение всему въинству великого князя, миръ и благословение.
Князь же великий обвеселися сердцемъ и не повѣдаеть никому же, еже рече ему преподобный Сергий. И поиде къ славному своему граду Москвѣ, радуася, аки съкровище некрадомо обрѣте, благословение святаго старца. И приѣхавъ на Москву, поиде з братом своим, съ княземъ Владимеромъ Андрѣевичемъ, къ преосвященному митрополиту Киприану и повѣдаеть единому митрополиту, еже рече ему старець святый Сергий тайно и како благословение дасть ему и всему его православному въйску. Архъепископъ же повелѣ сия словеса хранити, не повѣдати никомуже.
Приспѣвшу же дни четвертку августа 27, на память святого отца Пимина Отходника, в той день въсхотѣ князь великий изыти противу безбожных татаръ. И поимъ с собою брата своего князя Владимера Андрѣевича, и ста в церкви святыа Богородица[45] пред образом Господнимъ, пригнувъ руцѣ к персем своим, источникъ слезъ проливающи, моляся, и рече: «Господи Боже нашъ, Владыко страшный и крѣпкый, въистинну ты еси царь славы, помилуй нас, грѣшных, егда унываем, к тебѣ единому прибѣгаемъ, нашему спасителю и благодателю, твоею бо рукою създани есмы. Но вѣм, Господи, яко съгрѣшениа моя превзыдоша главу мою, и нынѣ не остави нас, грѣшных, ни отступи от нас. Суди, Господи, обидящим мя и възбрани борющимся съ мною, приими, Господи, оружие и щитъ и стани в помощь мнѣ.[46] Дай же ми, Господи, побѣду на противныа врагы, да и ти познають славу твою». И пакы приступи къ чюдотворному образу Госпожы Царици, юже Лука евангелистъ, жывъ сый написа,[47] и рече: «О чюдотворнаа Госпоже Царице, всеа твари человечьская заступница, тобою бо познахом истиннаго Бога нашего, въплощьшагося и рождьшагося от тебе. Не дай же, Госпоже, в разорение градовъ наших поганым половцем, да не оскьвернять святых твоих церквей и вѣры христианскыа. Умоли, Госпоже Царице, сына своего Христа, Бога нашего, тъй смирить сердце врагомъ нашим да не будеть рука высока. И ты, Госпоже пресвятаа Богородице, пошли нам свою помощь и нетлѣнною своею ризою покрый насъ, да не страшливи будем к ранамъ, на тя бо надѣемся, яко твои есмя раби. Вѣм бо, Госпоже, аще хощеши и можеши нам помощи на противныа сиа врагы, поганыа половци, иже не призывають твоего имени, мы же, Госпоже пречистаа Богородице, на тебя надѣемся и на твою помощь. Нынѣ подвизаемся противу безбожных печенѣгъ, поганых татаръ, да умоленъ будеть тобою сынъ твой, Богъ нашъ». И пакы прииде къ гробу блаженнаго чюдотворца Петра митрополита,[48] любезно к нему припадаа, и рече: «О чюдотворный святителю Петре, по милости Божии непрестанно чюдодѣйствуеши. И нынѣ приспѣ ти врѣмя за ны молитися къ общему владыцѣ всѣх, царю, милостивому Спасу. Нынѣ убо на мя оплъчишася супостати погании и на град твой Москву крѣпко въоружаются. Тебе бо Господь прояви послѣднему роду нашему и вжеглъ тебе намъ, свѣтлую свѣщу, и посъстави на свѣщницѣ высоцѣ свѣтити всей земли Русской. И тебѣ нынѣ подобаеть о нас, грѣшных, молитися, да не приидеть на нас рука смертнаа и рука грѣшнича да не погубить нас. Ты бо еси стражь нашь крѣпкый от супротивных нападений, яко твоа есмы паствина». И скончавъ молитву, поклонися преосвященному митрополиту Киприану, архиепикопъ же благослови его и отпусти поити противу поганых татаръ и дасть ему Христово знамение — крестъ на челѣ и посла богосвященный съборъ свой съ кресты и съ святыми иконами и съ священною водою въ Фроловъскыа врата, и в Никольскые, и в Констяньтино-Еленскыа,[49] да всякъ въинъ благословенъ изыдеть и священною водою кропленъ.
Князь же великий Дмитрей Ивановичь з братом своим, съ князем Владимером Андрѣевичем пойде въ церковь небеснаго въеводы архистратига Михаила[50] и бьеть челом святому образу его, и потом приступи къ гробом православных князей прародителей своих, и тако слезно рекуще: «Истиннии хранители, русскыа князи, православныа вѣры христианскыа поборьници, родителие наши! Аще имате дръзновение у Христа, то нынѣ помолитеся о нашем унынии, яко велико въстание нынѣ приключися нам, чадом вашим, и нынѣ подвизайтеся с нами». И се рекъ, изыде исъ церкви.
Княгини же великая Еовдокѣя, и княгини Владимерова Мариа,[51] и иных православъных князей княгини, и многыа жены воеводскыа, и боярыни московьскыа, и служниа жены ту стояще, проводы дѣющи, въ слезах и въсклицании сердечнем не могуще ни слова изрещи, отдавающе послѣднее цѣлование. И прочаа княгини и боярыни, и служние жены тако же отдаша своим мужем конечное цѣлование и възвратишася с великою княгинею. Князь же великий, самъ мало ся удръжа от слезъ, не дав ся прослезити народа ради, а сердцемъ своимъ велми слезяше, и утѣшаа свою княгиню, и рече: «Жено, аще Богъ по нас, то кто на ны!»[52]
И възыде на избранный свой конь, и вси князи и воеводы всѣдоша на коня своа.
Солнце ему на въстоцѣ ясно сиаеть, путь ему повѣдаеть. Уже бо тогда аки соколи урвашася от златых колодиць ис камена града Москвы и възлѣтѣша под синиа небеса и възгремѣша своими златыми колоколы, и хотять ударитися на многыа стада лебедины и гусины; то, брате, не соколи вылетѣли ис каменна града Москвы, то выехали русскыа удалци съ своимъ государемъ, с великимъ княземъ Дмитреем Ивановичем, а хотять наѣхати на великую силу татарскую.
Князи же бѣлоозерьскые особь своим плъком выѣхали; урядно убо видѣти въйско их.
Князь же великий отпусти брата своего, князя Владимера, на Брашеву дорогою,[53] а бѣлозерьскые князи — Болвановъскою дорогою,[54] а самъ князь великий пойде на Котелъ дорогою.[55] Напреди же ему солнце добрѣ сиаеть, а по нем кроткый вѣтрецъ вѣеть. Того бо ради разлучися князь великий з братом своим, яко не вмѣститися имъ единою дорогою.
Княгини же великаа Еовдокиа с своею снохою, княгинею Володимеровою Мариею, и с воеводскыми женами и з боярынями взыде въ златоверхый свой теремъ в набережный и сяде на урундуцѣ[56] под стеколчяты окны. Уже бо конечьное зрѣние зрить на великого князя, слезы льющи, аки рѣчьную быстрину. С великою печалию приложывъ руцѣ свои къ персем своим и рече: «Господи Боже мой, вышний творецъ, призри на мое смирение, сподоби мя, Господи, еще видѣти моего государя, славнаго въ человецѣх великого князя Дмитриа Ивановичя. Дай же ему, Господи, помощь от своеа крѣпкыя рукы побѣдити противныа ему поганыа половци. И не сътвори, Господи, якоже преже сего за мало лѣтъ велика брань была русскым князем на Калках, с погаными половци съ агаряны; и нынѣ избави, Господи, от такиа бѣды и спаси ихъ, и помилуй! Не дай же, Господи, погыбнути оставъшему христианству, да славится имя твое святое в Русьстѣй земли. От тоа бо галадцкыа бѣды и великого побоища татарскаго и нынѣ еще Русскаа земля уныла и не имать уже надежи ни на кого, токмо на тебя, всемилостиваго Бога, можеши бо жывити и мертвити. Аз бо, грѣшная, имѣю нынѣ двѣи отрасли, еще млады суще, князи Василиа и князя Юриа.[57] Егда поразить их ясное солнце съ юга или вѣтръ повѣеть противу запада — обоего не могуть еще тръпѣти. Азъ же тогда грѣшнаа, что сътворю? Нъ възврати имъ, Господи, отца ихъ, великого князя, поздорову, ть и земля их спасется, а они въ вѣкы царствують».
Князъ же великий поиде, поимъ с собою мужей нарочитых, московскых гостей сурожанъ[58] десяти человекъ видѣниа ради, аще что Богъ ему случить, и они имуть повѣдати в далних землях, яко гости хозяеве, быша: 1. Василиа Капицу, 2. Сидора Олферьева, 3. Констянтина Петунова, 4. Козму Коврю, 5. Семена Онтонова, 6. Михаила Саларева, 7. Тимофѣя Весякова, 8. Димитриа Чернаго, 9. Дементиа Саларева, 10. Ивана Шиха.
И подвигошяся князь великий Дмитрий Иванович по велицѣй шыроцѣ дорозѣ, а по немъ грядуть русские сынове успѣшно, яко медвяныа чяши пити и сьтеблиа виннаго ясти, хотять себѣ чьсти добыти и славнаго имени: уже бо, братие, стукъ стучить и громъ гремить по ранней зорѣ, князь Владимеръ Андрѣевичь Москву-рѣку перевозится на красном перевозѣ в Боровъсцѣ.
Князь же великий прииде на Коломну в суботу, на память святого отца Моисиа Мурина.[59] Ту же быша мнози воеводы и ратници и стрѣтоша его на рѣчке на Сѣверке.[60] Архиепискупъ же Геронтей коломеньскый срѣте великого князя въ вратѣх градных съ жывоносными кресты и съ святыми иконами съ всѣм съборомъ и осѣни его жывоносным крестомъ и молитву сътвори «Спаси, Боже, люди своя».
На утрие же князь великий повелѣ выѣхати всѣм воемъ на поле к Дивичю.[61]
Въ святую же недѣлю по заутрении начаша многых трубъ ратных гласы гласити, и арганы многы бити, и стязи ревуть наволочены у саду Панфилова.
Сынове же русскыа наступиша на великиа поля коломеньскыа, яко не мощно вмѣститися от великого въинства, и невмѣстъно бѣ никомуже очи перезрѣти рати великого князя. Князь же великий, выехавъ на высоко мѣсто з братом своимъ, с княземъ Владимеромъ Андрѣевичем, видяще множество много людий урядных, и възрадовашяся и урядиша коемуждо плъку въеводу. Себѣ же князь великий взя в полкъ бѣлозерскые князи, а правую руку уряди себѣ брата своего, князя Владимера, дасть ему в полкъ ярославскые князи, а лѣвую руку себѣ сътвори князя Глѣба Бряньского. Передовой же плъкъ — Дмитрей Всеволож, да братъ его Владимеръ Всеволожъ, с коломничи — въевода Микула Васильевичь, владимерскый же воевода и юрьевскый — Тимофѣй Волуевичь, костромскый же воевода — Иванъ Квашня Родивоновичь, переславскый же въевода — Андрѣй Серкизовичь. А у князя Владимера Андрѣевичя въеводы: Данило Бѣлѣутъ, Констянтинъ Конановъ, князь Феодоръ Елетьцскый, князь Юрьи Мещерскый, князь Андрѣй Муромскый.
Князь же великий, урядивъ плъкы, и повелѣ имъ Оку-рѣку возитися и заповѣда коемуждо плъку и въеводамъ: «Да аще кто поидеть по Резанской земли, то же не коснися ни единому власу!» И вземъ благословение князь великий от архиепископа коломенского, и перевезеся рѣку Оку съ всѣми силами и отпусти в поле третью сторожу, избранных своих витязей, яко да купно видятся съ стражми татарьскыми в полѣ: Семена Мелика, Игнатьа Креня, Фому Тынину, Петра Горьскаго, Карпа Олексина, Петрушу Чюрикова и иных многых с ними вѣдомцовъ поляницъ.
Рече же князь великий брату своему князю Владимеру: «Поспѣшим, брате, противъ безбожных половцовъ, поганых татаръ и не утолимъ лица своего от безстудиа ихъ; аще, брате, и смерть нам приключится, то не проста, ни безума нам сия смерть, нъ жывотъ вѣчный». А самъ государь князь великий, путем ѣдучи, призываше сродникы своа на помощь — святыхъ страстотръпецъ Бориса и Глѣба.
Слышавъ же то князь Олегъ Резаньскый, яко князь великий съвъкупися съ многыми силами и грядеть въ стрѣтение безбожному царю Мамаю, и наипаче же въоруженъ твръдо своею вѣрою, еже къ Богу Вседръжителю вышнему творцу всю надежу възлагаа. И нача блюстися Олегъ Резаньскый и с мѣста на мѣсто преходити съ единомысленики своими, и глаголя: «Аще бы нам мощно послати вѣсть къ многоразумному Олгорду Литовъскому противу такова приключника, како иметь мыслити, но застали нам путь. Азъ чаях по преднему, яко не подобаеть русскым князем противу въсточнаго царя стояти, и нынѣ убо что разумѣю? Откуду убо ему помощь сиа прииде, яко противу трех насъ въоружися?»
Глаголаша ему бояре его: «Намъ, княже, повѣдали от Москвы за 15 дний, мы же устыдѣхомся тебѣ сказати: како же в вотчинѣ его есть, близ Москвы, жыветь калугеръ, Сергиемъ зовуть, велми прозорливъ. Тъй паче въоружи его и от своих калугеръ далъ ему пособники». Слышавъ же то, князь Олегъ Резанскый начатъ боятися и на бояре свои нача опалатися и яритися: «Почто ми не повѣдали преже сего? Тъ азъ бых послалъ и умолилъ нечестиваго царя, да ничтоже бы зло сътворилося! Горе мнѣ, яко изгубих си умъ, не азъ бо единъ оскудѣх умом, нъ и паче мене разумнѣе Олгордъ Литовскый: нъ обаче онъ почитаеть законъ латыньскый Петра Гугниваго, аз же, окаанный, разумѣх истинный законъ Божий! Нъ что ради поплъзохся? И збудется на мнѣ реченное Господомъ: “Аще рабъ, вѣдаа законъ господина своего, преступить, бьенъ будеть много”.[62] Нынѣ убо что сътворих? Вѣдый законъ Бога, сътворителя небу и земли, и всея твари, а приложихся нынѣ къ нечестивому царю, хотящу попрати законъ Божий! Нынѣ убо, которому моему худу разумѣнию вдах себе? Аще бы нынѣ великому князю помоглъ, тъ отнудь не прииметь мя — вѣсть бо измѣну мою. Аще ли приложуся к нечестивому царю, тъ поистиннѣ яко древний гонитель на Христову вѣру, тъ пожреть мя земля жыва, аки Святоплъка: не токмо княжениа лишенъ буду, нъ и жывота гоньзну и преданъ буду въ гену огненую мучитися. Аще бо Господь по них, никто же на них. Еще же молитва выину о нем прозорливаго оного мниха! Аще ли ни единому помощи не сътворю, тъ въ прокъ от обоих како могу прожыти? И нынѣ азъ то мыслю: которому ихъ Господь поможеть, тому и азъ приложуся!»
Князь же Олгордъ Литовьскый, по предреченному съвѣту, съвокупи литвы много и варягъ, и жемоти и поиде на помощь Мамаю. И прииде къ граду Одоеву,[63] и слышав, яко князь великий съвокупи многое множество въинства, всю русь и словены, и пошолъ к Дону противу царя Мамаа, и слышавъ, яко Олегъ убоася, — и пребысть ту оттоле неподвижным, и начя разумѣти суетныа свои помыслы, бѣ съвокупление свое съ Олгомъ Резаньскым разномысляще, нача рватися и сердитися, глаголя: «Елико человеку не достанеть своеа мудрости, тъй всуе чюжую мудрость требуеть: николи же бо Литва от Резани учима была! Нынѣ же изведе мя ума Олегъ, а сам паче погыблъ. Нынѣ же убо пребуду здѣ, дондеже услышу московъскаго побѣду».
В то же врѣмя слышавъ князь Андрѣй Полотскый и князь Дмитрей Брянскый,[64] Олгордовичи, яко велика туга и попечение належить великому князю Дмитрию Ивановичу Московьскому и всему православному христианству от безбожнаго Мамаа. Бѣста бо тѣ князи отцомъ своим, князем Олгордом, ненавидими были, мачехи ради, нъ нынѣ Богомъ възлюбленыи бысть и святое крещение приали. Бѣста бо, аки нѣкиа класы доброплодныа, терниемъ подавляеми: жывущи межу нечестиа, не бъ имъ коли плода достойна расплодити.[65] И посылаеть князь Андрѣй къ брату своему, князю Дмитрию, тайно буквицу малу, в ней же писано бѣ: «Вѣси, брате мой възлюбленный, яко отецъ нашъ отвръже нас от себе, нъ Господъ Богъ, Отецъ небесный, паче възлюби насъ и просвѣти нас святым крещениемъ, и давъ нам законъ свой — ходити по нему, и отрѣши нас от пустошнаго суетиа и от нечистаго сътворениа брашенъ;[66] мы же нынѣ, что о томъ Богу въздадимъ? Нъ подвигнемся, брате, подвигом добрым подвижнику Христу, началнику христианьскому, поидемъ, брате, на помощъ великому князю Дмитрию Московскому и всему православному христианству, велика бо туга належыть им от поганых измаилтянъ, нъ еще и отецъ нашь и Олегъ Резанскый приложылися безбожным а гонять православную вѣру Христову. Намъ, брате, подобаеть Святое писание съвръшити, глаголющее: “Братие, въ бѣдах пособиви бывайте!”[67] Не сумняй же ся, брате, яко отцу противитися нам, якоже евангелистъ Лука рече усты Господа нашего Исуса Христа: “Предани будете родители и братиею и умрътвитеся, имени моего ради; претръпѣвъ же до конца — тъй спасется!”[68] Излѣземъ, брате, от подавляющаго сего трьниа и присадимся истинному плодовитому Христову винограду, дѣлателному рукою Христовою. Нынѣ убо, брате, подвизаемся не земнаго ради жывота, нъ небесныа почести желающе, юже Господь даеть творящим волю его».
Прочетъ же князь Дмитрей Ольгордовичь писание брата своего старийшаго, нача радоватися и плакати от радости, глаголя: «Владыко Господи человеколюбче, дай же рабом твоим хотѣние съвръшити симъ путем подвига сего добраго, яко открылъ еси брату моему старѣйшему добраа!» И рече братню послу: «Рци брату моему, князю Андрѣю: готовъ есьми днесь по твоему наказанию, брате и господине. Колико есть въйска моего, то вси вкупѣ съ мною, Божиимъ бо промыслом съвъкуплени належащая ради брани от дунайскых татаръ. И нынѣ рци брату моему: слышах убо, яко приидоша ко мнѣ медокормци ис Сѣверы,[69] а кажуть уже великого князя Дмитриа на Дону, ту бо ждати хощеть злых сыроядцевъ. И намъ подобаеть итти к Сѣверѣ и ту съвокупитися нам: предлежить бо нам путь на Сѣверу и тѣм путем утаимъся отца своего, да не възбранить нам студно».
По малехъ же днех снидошася оба брата желанно съ всѣми силами, к Сѣверѣ, и увидѣвъше, възрадовашяся якоже иногда Иосифъ съ Веньямином,[70] видѣвши у себе множество людей, усердно бо и урядно нарочитии ратници. И приспѣша борзо на Донъ, и наѣхаша великого князя Дмитреа Ивановичя Московьскаго еще объ сю страну Дону, на мѣстѣ рекомое Березуй,[71] и ту съвокупишяся.
Князь же великий Дмитрей з братомъ своим Владимером възрадовастася радостию великою, яко бо такова милость Божиа: яко не удобь бѣ мощно таковому быти, яко дѣти отца оставляють и поругашяся, яко иногда вълсви Ироду,[72] и приидоша на помощь нашу. И многыми дарми почтивъ их, и поехаша путем, радующеся и веселящеся о святѣм Дусѣ, земнаго уже всего отвръгшеся, чающе себѣ бесмертнаго иного премѣнениа. Рече же к ним князь великий: «Братиа моа милаа, киа ради потребы приидосте сѣмо?» Они же рекоша: «Господь Богъ посла насъ к тебѣ на твою помощь». Князь же великий рече: «Въистинну ревнители есте праотца нашего Авраама, яко тъй въскорѣ Лоту поможе,[73] и еще есте ревнители доблестному великому князю Ярославу,[74] яко тъй отмсти кровь братьа своея».
И въскорѣ посла вѣсть князь великий к Москвѣ къ преосвященному митрополиту Киприану, яко «Олгордовичи князи приидоша къ мнѣ съ многими силами, а отца своего оставиша». Скоро же вѣстникъ прииде къ преосвященному митрополиту. Архиепископъ же, слышавъ, и въставъ помолися, глаголя съ слезами: «Господи владыко человеколюбче, яко съпротивнии наши вѣтри на тихость прелагаеши!»[75] И посла въ вся съборныа церкви и въ обители, повелѣ сугубо молитву творити день и нощь къ Вседръжителю Богу. И посла въ обитель преподобнаго игумена Сергиа, да негли их молитвъ послушаеть Богь. Княгини же великаа Еовдокиа, слышавъ то великое Божие милосердие и нача сугубы милостыни творити и непрестанно нача ходити въ святую церковь молитися день и нощь.
Си же пакы оставим, на пръвое възвратимся.
Великому же князю бывшу на мѣстѣ, нарицаемом Березуе, яко за двадесять и три поприща[76] до Дону, приспѣ же въ 5 день месяца септевриа, на память святого пророка Захарии, в той же день убиение сродника его князя Глѣба Владимеровича, приѣхаша два от стражь его, Петръ Горьскый да Карпъ Олексинъ, и приведоша языкъ нарочитъ от сановитых царева двора. Тъй языкъ повѣдаеть: «Уже царь на Кузминѣ гати стоить, нъ не спѣшить, ожыдаеть Олгорда Литовскаго и Олга Резаньскаго, а твоего царь събраниа не вѣсть, ни стрѣтениа твоего не чаеть, по предписанным ему книгам Олговым, и по трех днех имать быти на Дону». Князь же великий спроси его о силѣ царевѣ, онъ же рече: «Неисчетно многое множество въинства его силы, никомуже мощно исчести».
Князь же великий нача думати з братом своим и с новонареченною братиею, с литовьскыми князи: «Здѣ ли пакы пребудемъ или Донъ перевеземся?» Рекоша же ему Олгордовичи: «Аще хощеши крѣпкаго въйска, то повели за Донъ возитися, да не будеть ни единому же помышлениа въспять; а о велицей силѣ не помышляй, яко не в силѣ Богъ, нъ в правдѣ:[77] Ярославъ, перевезеся рѣку, Святоплъка побѣди,[78] прадѣд твой князь великий Александръ, Неву-реку перешед,[79] короля побѣди, а тебѣ, нарекши Бога, подобаеть то же творити. И аще побиемъ, тъ вси спасемся, аще ли умрем, тъ вси общую смерть приимемъ от князей и до простых людей. Тебѣ же нынѣ, государю великому князю, оставити смерътнаа, буйными глаголы глаголати и тѣми словесы крѣпится въйско твое: мы убо видим, яко много множество избранных витязей в въйску твоем».
Князь же великий повелѣ въиньству всему Донъ возитися.
А в то врѣмя вѣстници ускоряють, яко погании приближаются татарове. Мнози же сынове русскые възрадовашяся радостию великою, зряще своего желаемаго подвига, егоже еще на Руси въжделѣша.
За многы же дни мнози влъци притекоша на мѣсто то, выюще грозно, непрестанно по вся нощи, слышати гроза велика. Храбрым людем в плъкѣх сердце укрѣпляется, а иныя же людие в плъкох, ту слышавъ грозу, паче укротѣша: зане же мнози рати необычно събрашася, не умлъкающи глаголють, галици же своею рѣчию говорять, орли же мнози от усть Дону слѣтошася, по аеру лѣтаючи клекчють, и мнози звѣрие грозно выють, ждуще того дни грознаго, Богом изволенаго, въ нь же имать пасти трупа человечя, таково кровопролитие, акы вода морскаа. От таковаго бо страха и грозы великыа дрѣва прекланяются и трава посьстилается.
Мнози людие от обоих унывають, видяще убо пред очима смерть.
Начаша же погании половци съ многым студом омрачатися о погибели жывота своего, понеже убо умре нечестивый, и погыбе память их с шумом. А правовѣрнии же человѣци паче процьвѣтоша радующеся, чающе съвръшенаго оного обѣтованиа, прекрасных вѣнцовъ, о нихъ же повѣда великому князю преподобный игуменъ Сергий.
Вѣстници же ускоряють, яко уже близъко погании приближаются. Въ шестый же час дни[80] прибѣже Семенъ Меликъ з дружыною своею, а по них гонишяся мнози от татаръ. Толико безстудно гнашася нълни и плъкы русскыа узрѣша и въвратишяся скоро къ царю и повѣдаша ему, яко князи русскые оплъчишася при Дону. Божиимъ бо промыслом узрѣша множество велико людей уряжено, и повѣдаша царю, яко «князей русскых въинство четверицею болши нашего събраниа». Онъ же нечестивый царь, разженъ диаволом на свою пагубу, крикнувъ напрасно, испусти гласѵ. «Тако силы моа, аще не одолѣю русскых князей, тъ како имамъ възвратитися въсвоаси? Сраму своего не могу тръпѣти». И повелѣ поганым своимъ половцем въоружатися.
Семенъ же Меликъ повѣдаа великому князю, яко: «Уже Мамай царь на Гусинъ брод прииде, и едину нощъ имѣем межу собою, на утрие бо имать прийти на Непрядву. Тебѣ же, государю великому князю, подобает днесь исплъчитися, да не предварять погании».
Начать князь великий Дмитрей Ивановичь з братом своим князем Владимером Андрѣевичем и с литовъскыми князи Андрѣем и Дмитреем Олгордовичи до шестаго чяса плъци учрежати. Нѣкто въевода прииде с литовьскыми князи, имянем Дмитрей Боброковъ,[81] родом Волынскые земли, иже нарочитый бысть плъководецъ, велми уставиша плъци по достоанию, елико гдѣ кому подобаеть стояти.
Князь же великий, поим с собою брата своего князя Владимера и литовьские князи и вси князи русскые и воеводы и взьехавъ на высоко мѣсто и увидѣвъ образы святых, иже сутъ въображени въ христианьскых знамениих, акы нѣкии свѣтилници солнечнии свѣтящеся въ врѣмя вѣдра; и стязи ихъ золоченыа ревуть, просьтирающеся, аки облаци, тихо трепещущи, хотять промолвити; богатыри же русскые и их хоругови, аки жыви пашутся, доспѣхы же русскых сыновъ, аки вода въ вся вѣтры колыбашеся, шоломы злаченыя на главах ихъ, аки заря устраняа въ врѣмя ведра свѣтящися, яловци[82] же шоломовъ ихъ, аки пламя огненое, пашется.
Умилено бо видѣти и жалостно зрѣти таковых русскых събраниа и учрежениа ихъ, вси бо равнодушьни, единъ за единого, другъ за друга хощеть умрети, и вси единогласно глаголюще: «Боже, с высоты призри на ны и даруй православному князю нашему, яко Констяньтину побѣду,[83] покори под нозѣ его врагы Амалика,[84] якоже иногда кроткому Давиду».[85] Сему же удивишася литовьскии князи, рекуще в себѣ: «Нѣсть было преже нас, ни при насъ, ни по насъ будеть таково въинство уряжено. Подобно есть Александра царя макидоньскаго въиньству, мужеством бысть Гедеоновы снузници,[86] Господь бо своею силою въоружилъ их!»
Князь же великий, видѣвъ плъци свои достойно уряжены, и сшед с коня своего и паде на колѣни свои прямо великому плъку чернаго знамениа, на немъ же въображенъ образ Владыкы Господа нашего Исуса Христа, из глубины душа нача звати велегласно: «О Владыко Вседръжителю! Виждь смотреливым оком на люди сия, иже твоею десницею сътворени суть и твоею кровию искуплени работы вражиа. Внуши, Господи, гласъ молитвъ нашихъ, обрати лице свое на нечестивых, иже творять злаа рабом твоим. И нынѣ, Господи Исусе Христе, молю и покланяюся образу твоему святому и пречистѣй твоей Матери и всѣм святым, угодившим тебѣ, и твръдому и необоримому заступьнику нашему и молебнику иже о насъ, к тебѣ, русскому святителю, новому чюдотворцу Петру, на его же милость надѣемся, дръзаем призывати и славити святое и великолѣпое имя твое, Отца и Сына и святого Духа, нынѣ и присно и въ вѣкы вѣкомъ! Аминь».
Скончавъ молитву и всѣд на конь свой и нача по плъком ѣздити съ князи и въеводами. Коемуждо полку рече: «Братиа моа милаа, сынове русскыа, от мала и до велика! Уже, братие, нощь приспѣ, и день грозный приближися — в сию нощь бдите и молитеся, мужайтеся и крѣпитеся, Господь с нами, силенъ въ бранех. Здѣ пребудите, братие, на мѣстех своих, немятущеся. Койждо вас нынѣ учредитеся, утрѣ бо неудобь мощно тако учредитися: уже бо гости наши приближаются, стоять на рецѣ Непрядвѣ, у поля Куликова оплъчишася, утрѣ бо нам с ними пити общую чашу, межу събою поведеную, еяже, друзи мои, еще на Руси въжделѣша. Нынѣ, братьа, уповайте на Бога жыва, миръ вам буди о Христѣ. Аще утрѣ ускорять на нас приити погании сыроядьци».
Уже бо нощь приспѣ свѣтоноснаго праздника Рождества святыа Богородица. Осѣни же тогда удолжившися и деньми свѣтлыми еще сиающи, бысть же въ ту нощъ теплота велика и тихо велми, и мраци роснии явишася. Поистинѣ бо рече пророкъ: «Нощь не свѣтла невѣрным, а вѣрным просвѣщена».[87]
Рече же Дмитьрей Волынецъ великому князю: «Хощу, государь, в нощь сию примѣту свою испытати». И уже заря померкла, нощи глубоцѣ сущи, Дмитрей же Вольшецъ, поимъ с собою великого князя единаго, и выѣхавъ на поле Куликово и, ставъ посреди обоих плъковъ и обратився на плъкъ татарскый, слышить стукъ великъ и кличь, и вопль, аки тръги снимаются, аки град зиждуще, и аки гром великий гремить; съзади же плъку татарьскаго волъци выють грозно велми, по десной же странѣ плъку татарского ворони кличуще и бысть трепеть птичей, великъ велми, а по лѣвой же странѣ, аки горам играющимъ — гроза велика зѣло; по рецѣ же Непрядвѣ гуси и лебеди крылми плещуще, необычную грозу подающе. Рече же князь великий Дмитрею Волынцу: «Слышим, брате, гроза велика есть велми». И рече Волынець: «Призывай, княже, Бога на помощь!»
И обратився на плъкъ русскый — и бысть тихость велика. Рече же Волынецъ: «Видиши ли что, княже?» — Онъ же рече: «Вижу: многы огнены зари снимахуся...» И рече Волынецъ: «Радуйся, государь, добри суть знамениа, токмо Бога призывай и не оскудѣй вѣрою!»
И пакы рече: «И еще ми есть примѣта искусити». И сниде с коня и приниче к земли десным ухом на долгъ час. Въставъ, и пониче и въздохну от сердца. И рече князь великий: «Что есть, брате Дмитрей?» Онъ же млъчаше и не хотя сказати ему, князь же великий много нуди его. Онъ же рече: «Едина бо ти на плъзу, а другая же — скръбна. Слышах землю плачущуся надвое: едина бо сь страна, аки нѣкаа жена, напрасно плачущися о чадѣх своихь еллиньскым гласом, другаа же страна, аки нѣкаа девица, единою възопи велми плачевным гласом, аки в свирель нѣкую, жалостно слышати велми. Азъ же преже сего множество тѣми примѣтами боевъ искусих, сего ради нынѣ надѣюся милости Божиа — молитвою святых страстотръпецъ Бориса и Глѣба, сродниковъ наших, и прочих чюдотворцовъ, русскых поборниковъ, азъ чаю побѣды поганых татаръ. А твоего христолюбиваго въиньства много падеть, нъ обаче твой връхъ, твоа слава будеть».
Слышавъ же то, князь великий прослезися и рече: «Господу Богу вся възможна: всѣх нас дыхание в руцѣ его!»[88] И рече Волынецъ: «Не подобаеть тебѣ, государю, того в плъцѣх повѣдати, токъмо коемуждо въину повели Богу молитися и святых его угодьниковъ призывати на помощь. И рано утре вели имъ подвизатися на коня своа, всякому въину, и въружатися крѣпко и крестомъ огражатися: тъй бо есть оружие на противныа, утрѣ бо хощуть с нами видѣтися».
В ту же нощь нѣкто муж, имянем Фома Кацибѣй, разбойникъ, поставленъ бысть стражем от великого князя на рецѣ на Чуровѣ, мужества его ради на крѣпцѣ сторожѣ от поганых. Сего увѣряа, Богъ откры ему в нощь ту видѣти видѣние велико. На высоцѣ мѣсте стоя, видѣти облакъ от въстока великъ зѣло изрядно приа, аки нѣкакиа плъки, к западу идущь. От полуденныя же страны приидоша два уноши, имуща на себѣ свѣтлыи багряница, лица их сиающа, аки солнце, въ обоихъ руках у них острые мечи, и рекуще плъковником: «Кто вы повелѣ требити отечесътво наше, егоже намъ Господь дарова?» И начаша их сѣщи и всѣх изсѣкоша, ни единъ от них не избысть. Той же Фома цѣломудръ и разуменъ оттолѣ увѣренъ бысть, и то видѣние повѣда на утрие великому князю единому. Князь же великий рече ему: «Не глаголи того, друже, никому же», и, въздѣв руцѣ на небо, нача плакатися, глаголя: «Владыко Господи человѣколюбче! Молитвъ ради святых мученикъ Бориса и Глѣба помози ми, якоже Моисию на Амалика и пръвому Ярославу на Святоплъка,[89] и прадѣду моему великому князю Александру на хвалящегося короля римъскаго,[90] хотящаго разорити отечьство его. Не по грѣхом моим воздай же ми, нъ излий на ны милость свою, простри на нас благоутробие свое, не дай же нас въ смѣх врагом нашим, да не порадуются о нас врази наши, и рекуть страны невѣрных: “Гдѣ есть Богъ их, на нь же уповаша?”[91] Нъ помози, Господи, христианом, ими же величается имя твое святое!»
И отпусти князь великий брата своего, князя Владимера Андрѣевичя, въверхъ по Дону в дуброву, яко да тамо утаится плъкъ его, давъ ему достойных вѣдомцовъ своего двора, удалыхъ витязей, крѣпкых въиновъ. И еще с нимъ отпусти извѣстнаго своего въеводу Дмитреа Волынскаго и иных многыхъ.
Приспѣвшу же, месяца септевриа въ 8 день, великому празднику Рождеству святыа Богородица, свитающу пятку, въсходящу солнцу, мгляну утру сущу, начаша христианьскые стязи простиратися и трубы ратные многы гласити. Уже бо русскые кони окрѣпишася от гласа трубънаго, и койждо въинъ идеть под своим знаменем. И видѣти добрѣ урядно плъкы уставлены поучениемъ крѣпкаго въеводы Дмитреа Боброкова Волынца.
Наставшу же второму чясу дни,[92] и начаша гласи трубнии обоих плъковъ сниматися, татарьскыя же трубы яко онемѣша, а русския трубы паче утвръдишася. Плъкы же еще не видятся, занеже утро мгляно. И в то врѣмя, братье, земля стонеть велми, грозу велику подавающи на встокъ нолны до моря, а на запад до Дунаа, великое же то поле Куликово прегибающеся, рѣкы же выступаху из мѣстъ своихъ, яко николиже быти толиким людем на мѣстѣ томъ.
Великому же князю пресѣдающу на избранный конь, ѣздя по плъком и глаголаше от великыа горести сердца своего, слезы аки рѣка течаше от очию его: «Отци и братиа моа, Господа ради подвизайтеся и святых ради церквей и вѣры ради христианскыа, сиа бо смерть нам нынѣ нѣсть смерть, нъ жывотъ вѣчный; и ничтоже, братие, земнаго помышляйте, не уклонимся убо, да вѣнци побѣдными увяземся от Христа Бога и спаса душамъ нашим».
Утвръдивъ же плъкы, и пакы прииде под свое знамя черное и ссѣде с коня и на инъ конь всяде и съвлече с себя приволоку царьскую и въ ину облечеся. Тъй конь свой дасть под Михаила Андрѣевича под Бреника и ту приволоку на него положилъ, иже бѣ ему любимъ паче мѣры, и тъ знамя черное повелѣ рыделю своему над нимъ возити. Под тѣм знамянем и убиенъ бысть за великого князя.
Князь же великий ста на мѣсте своемъ и, вынявъ из надръ своих жывоносный крестъ, на немъ же бѣ въображены страсти Христовы,[93] в немъ же бѣ жывоносное дрѣво, и въсплакася горко и рече: «На тебе убо надѣемъся, жывоносный Господень кресте, иже симъ образом явивыйся греческому царю Констянтину,[94] егда ему на брани сущу с нечестивыми и чюдным твоим образомъ побѣди их. Не могуть бо погании нечестивии половци противу твоему образу стати, тако, Господи, удиви милость свою на рабѣ твоемъ!»
В то же врѣмя прииде к нему посолъ с книгами от преподобнаго старца игумена Сергиа, въ книгах писано: «Великому князю и всѣм русскым князем, и всему православному въйску миръ и благословение!» Князь же великий, слышавъ писание преподобнаго старца и цѣловавъ посольника любезно, тѣмъ писаниемъ утвръдися, акы нѣкыми крѣпкыми бранями. Еще же дасть посланный старецъ от игумена Сергиа хлѣбецъ пречистыа Богородица, князь же великий снѣде хлѣбець святый и простеръ руцѣ свои, възопи велегласно: «О велико имя всесвятыа Троиця, о пресвятая Госпоже Богородице, помогай нам тоя молитвами и преподобнаго игумена Сергиа, Христе Боже, помилуй и спаси душа наша!»
И всѣде на избранный свой конь и, вземъ копие свое и палицу желѣзную, и подвижеся ис полку, и въсхотѣ преже всѣх самъ битися с погаными от великиа горести душа своеа, за свою великую обиду и за святыа церкви и вѣру христианьскую. Мнози же русские богатыри, удръжавше его, възбраниша ему, глаголюще: «Не подобаеть тебѣ, великому князю, наперед самому в плъку битися, тебѣ подобаеть особь стояти и нас смотрити, а нам подобаеть битися и мужество свое и храбрость пред тобою явити: егда тя Господь упасеть милостию своею, и ты разумѣешь, кого чим даровати. Мы же готови есмя в сий день главы своя положыти за тебе, государя, и за святыа церкви и за православъное христианство. Тебѣ же подобает, великому князю, рабом своим, елико кто заслужить своею главою, память сътворити, якоже Леонтий царь Феодору Тирону,[95] въ книгы съборныа написати нас, памяти ради русскым сыном, иже по нас будуть. Аще тебе единаго изгубим, тъ от кого имамы чаяти, кто по нас память сътворить? Аще вси спасемъся, а тебе единого останем, тъ кий намъ успѣх? И будем аки стадо овчее, не имуще пастыря, влачими по пустыни, и пришедше дивии влъци распудять и́, и разбѣжатся овци кои куды. Тебѣ, государю, подобаеть себе спасти да и нас».
Князь же великий прослезися и рече: «Братия моа милаа, русскые сынове, доброй вашей рѣчи азъ не могу отвѣщати, нъ токмо похваляю васъ, вы бо есте въистинну блазии раби Божии. Паче же вѣсте мучение Христова страстотръпца Арефы. Внегда мученъ бысть, и повелѣ царь вести и́ на позорище и мечемъ иссѣщи, а доблии же его друзи, единъ пред единымъ скорить, койждо ихъ свою главу усѣкателю под мечь клонять за Арефу, въеводу своего, вѣдяще убо почесть побѣды своеа. Арефа же въевода рече въином своимъ: “Вѣсте убо, братиа моя, у земнаго царя не азъ ли преже васъ почтенъ бых, земныа чьсти и дары взимах? И нынѣ же преди ити подобаеть ми и къ небесному Царю, и главѣ моей преже усѣченѣ быти, паче же веньчанѣ”. И приступль мечникъ и усѣкну главу его, послѣжде и въином его усѣкну главы. Такоже и азъ, братие. Кто болши мене в русскых сыновѣх почтенъ бѣ и благаа беспрестани приимах от Господа? А нынѣ злаа приидоша на мя, ужели не могу тръпѣти: мене бо ради единаго сиа вся въздвигошася. Не могу видѣти вас, побѣжаемых, и прочее к тому не могу тръпѣти, и хощу с вами ту же общую чашу испити и тою же смертию умрети за святую вѣру христианскую! Аще ли умру — с вами, аще ли спасуся — с вами!»
Уже бо, братие, в то врѣмя плъкы ведуть: передовой плъкъ ведеть князь Дмитрей Всеволодичь, да братъ его — князь Владимеръ Всеволодичь, а с правую руку плъкъ ведеть Микула Васильевичь с коломничи, а лѣвую же руку плъкъ ведеть Тимофѣй Волуевичь с костромичи. Мнози же плъкы поганых бредуть оба пол: от великиа силы нѣсть бо имъ мѣста, гдѣ разступитися. Безбожный же царь Мамай, выѣхав на высоко мѣсто с трема князи, зряй человечьскаго кровопролитиа.
Уже бо близ себе сходящеся силныа плъкы, выѣде злый печенѣгь из великого плъку татарьскаго, пред всѣми мужеством являася, подобенъ бо бысть дрѣвнему Голиаду: пяти саженъ высота его, а трех саженъ ширина его. Видѣвъ же его Александръ Пересвѣтъ, старецъ, иже бѣ в плъку Владимера Всеволодовича и, двигънувся ис плъку, и рече: «Сей человекъ ищеть подобна себѣ, азъ хощу с нимъ видѣтися!» Бѣ же на главѣ его шелом архангельскаго образа,[96] въоруженъ скимою повелѣнием игумена Сергиа. И рече: «Отци и братиа, простите мя грѣшнаго! Брате Андрѣй Ослебя, моли Бога за мя. Чаду моему Иакову — миръ и благословение». Напусти на печенѣга и рече: «Игуменъ Сергий, помогай ми молитвою!» Печенѣгъ же устремися противу ему, христиане же вси въскликнуша: «Боже, помози рабу своему!» И ударишася крѣпко копии, едва мѣсто не проломися под ними, и спадше оба с коней на землю и скончашеся.
Наставшу же третьему часу дни, видѣвъ же то, князь великий и рече: «Се уже гости наши приближилися и ведуть промеж собою поведеную, преднии уже испиша и весели быша и уснуша, уже бо врѣмя подобно, и час прииде храбрость свою комуждо показати». И удари всякъ въинъ по своему коню и кликнуша единогласно: «С нами Богъ!» — и пакы: «Боже христианскый, помози нам!», погании же половци свои богы начаша призывати.
И съступишася грозно обѣ силы великиа, крѣпко бьющеся, напрасно сами себе стираху, не токъмо оружиемъ, нъ и от великиа тѣсноты под коньскыми ногами издыхаху, яко немощно бѣ вмѣститися на том полѣ Куликовѣ: бѣ мѣсто то тѣсно межу Доном и Мечею. На том бо полѣ силнии плъци съступишася, из нихъ же выступали кровавыа зари, а в них трепеталися силнии млъниа от облистаниа мечнаго. И бысть трускъ и звукъ великъ от копейнаго ломления и от мечнаго сѣчения, яко не мощно бѣ сего гръкого часа зрѣти никако же и сего грознаго побоища. Въ единъ бо час, въ мегновении ока, о колико тысущь погыбе душь человечьскых, създания Божиа! Воля Господня съвръшается: часъ же третий, и четвертый, и пятый, и шестый крѣпко бьющеся неослабно христиане с погаными половци.
Наставшу же седмому часу дни, Божиимъ попущениемъ наших ради грѣховъ начаша погании одолѣвати. Уже бо от сановитых мужей мнози побиени суть, богатыри же русскыа и воеводы, и удалыа люди, аки дрѣва дубравнаа, клонятся на землю под коньскыа копыта: мнози же сынове русскые сътрошася. Самого же великого князя уязвиша велми и с коня его збиша, онъ же нужею склонився с побоища, яко не мощно бѣ ему к тому битися, и укрыся в дебри, Божиею силою съхраненъ бысть. Многажды стязи великого князя подсѣкоша, нъ не истребишася Божиею милостию, нъипаче укрѣпишася.
Се же слышахом от вѣрнаго самовидца, иже бѣ от плъку Владимера Андрѣевича, поведаа великому князю, глаголя: «Въ шестую годину сего дни видѣх над вами небо развръсто, из негоже изыде облакъ, яко багрянаа заря над плъком великого князя, дръжашеся низко. Тъй же облакъ исплъненъ рукъ человечьскых, яже рукы дръжаще по велику плъку ово проповѣдникы, ово пророческы. Въ седмый же часъ дни облакъ тъй много вѣнцевъ дръжаше и опустишася над плъком, на головы христианьскыя».
Погании же начаша одолѣвати, христианьскыя же плъци оскудѣша — уже мало христианъ, а все погании. Видѣвъ же то князь Владимеръ Андрѣевичь падение русскых сыновъ не мога тръпѣти и рече Дмитрею Волынцу: «Что убо плъза стояние наше? Который успѣх нам будеть? Кому нам пособити? Уже наши князи и бояре, вси русскые сынове напрасно погыбають от поганых, аки трава клонится!» И рече Дмитрей: «Бѣда, княже, велика, не уже пришла година наша: начинаай без времени, вред себѣ приемлеть; класы бо пшеничныа подавляеми, а трьние ростуще и буяюще над благородными. И мало убо потръпим до времени подобна, вън же час имаем въздарие отдати противником. Нынѣ токъмо повели всякому въину Богу молитися прилѣжно и призвати святых на помощь, и от сего часа имать быти благодать Божиа и помощъ христианом». Князь же Владимеръ Андрѣевичь, въздѣвъ руцѣ на небо, и прослезися горко и рече: «Боже Отецъ нашихъ, сътворивый небо и землю, дай же помощъ роду христианскому! Не дай же, Господи, порадоватися врагом нашим о нас, мало показни, а много помилуй, бездна бо еси и милости». Сынове же русскыа в полку его гръко плачуще, видяще друзи свои побиваеми от поганых, непрестанно покушающеся, яко званнии на бракъ сладкаго вина пити. Волынецъ же възбраняше им, глаголя: «Пождите мало, буавии сынове русскые, будеть ваше врѣмя коли утѣшитися, есть вы с кем възвеселитися!»[97]
Приспѣ же осмый час дню, духу южну потянувшу съзади нам, възопи же Вълынецъ гласом великым: «Княже Владимеръ, наше врѣмя приспѣ, и часъ подобный прииде!» — и рече: «Братьа моа, друзи, дръзайте: сила бо Святого Духа помогаеть нам!»
Единомыслении же друзи высѣдоша из дубравы зелены, аки соколи искушеныа урвалися от златых колодицъ, ударилися на великиа стада жировины, на ту великую силу татарскую; а стязи их направлены крѣпкым въеводою Дмитреем Волынцем: бяху бо, аки Давидови отроци, иже сердца имуща аки лвовы, аки лютии влъци на овчии стада приидоша и начаша поганых татаръ сѣщи немилостивно.
Погании же половци увидѣша свою погыбель, кликнуша еллинскым гласом, глаголюще: «Увы нам, Русь пакы умудрися: уншии с нами брашася, а доблии вси съблюдошася!» И обратишася погании, и даша плещи, и побѣгоша. Сынове же русскые, силою святого Духа и помощию святых мученикъ Бориса и Глѣба, гоняще, сѣчаху их, аки лѣс клоняху, аки трава от косы постилается у русскых сыновъ под конскые копыта. Погании же бѣжаще кричаху, глаголюще: «Увы нам, честный нашь царю Мамаю! Възнесе бо ся высоко — и до ада сшелъ еси!» Мнозии же уязвении наши, и тѣ помагаху, сѣкуще поганых без милости: единъ русинъ сто поганых гонить.
Безбожный же царь Мамай, видѣвъ свою погыбель, нача призывати богы своа:[98] Перуна и Салавата, и Раклиа, и Гурса, и великого своего пособника Махмета. И не бысть ему помощи от них, сила бо святого Духа, аки огнь, пожигаеть их.
Мамай же, видѣвъ новыа люди, яко лютии звѣрие ристаху и изрываху, аки овчее стадо, и рече своим: «Побѣгнем, ничтоже бо добра имам чаати, нъ поне свои главы унесем!» И абие псбѣже поганый Мамай с четырми мужы в лукоморие, скрегча зубы своими, плачущи гръко, глаголя: «Уже нам, братие, в земли своей не бывати, а катунъ своих не трепати, а дѣтей своих не видати, трепати нам сыраа земля, целовати нам зеленаа мурова, а съ дружиною своею уже нам не видатися, ни съ князи ни съ алпауты!»
Мнози же гонишася по них и не одолѣша их, понеже кони их утомишася, у Мамая же цѣлы суть кони его, и убѣже.
Сия же суть милостию всемогущаго Бога и пречистыа Матери Божиа и молениемъ и помощию святых страстотръпецъ Бориса и Глѣба, ихъже видѣ Фома Кацибѣевъ разбойникъ, егда на сторожы стоя, якоже преже писано есть. Етери же суще женяху, внегда всѣх доступиша и възвращахуся, койждо под свое знамя.
Князь же Владимеръ Андрѣевичь ста на костѣх под черным знаменем. Грозно, братие, зрѣти тогда, а жалостно видѣти и гръко посмотрити человечьскаго кровопролитиа — аки морскаа вода, а трупу человечьа — аки сѣнныа громады: борзъ конь не можеть скочити, а в крови по колѣни бродяху, а рѣки по три дни кровию течаху.
Князь же Владимеръ Андрѣевичь не обрѣте брата своего, великого князя, в плъку, нъ толко литовские князи Олгордовичи, и повелѣ трубити в собранные трубы. Пожда час и не обрѣте великого князя, нача плакати и кричати, и по плъком ѣздити начатъ сам и не обрѣте и глаголаша всѣм: «Братьа моа, русскыа сынове, кто видѣ или кто слыша пастыря нашего и началника?» И рече: «Аще пастырь пораженъ — и овцы разыдутся.[99] Кому сиа честь будеть, кто побѣдѣ сей явися?»
И рекоша литовскые князи: «Мы его мнимъ, яко жывъ есть, уязвенъ велми; егда въ мертвом трупу лежыт?» Инъ же въинъ рече: «Азъ видѣх его на седмом часу крѣпко бьющася с погаными палицею своею». Инъ же рече: «Азъ видѣх его поздѣе того; четыре татарины належахуть ему, онъ же крѣпко бияшеся с ними». Нѣкто князь, имянем Стефанъ Новосилской, тъй рече: «Азъ видѣх его пред самим твоим приходом, пѣша и идуща с побоища, уязвена велми. Того ради не могох азъ ему помощи — гоним есмь трема татарины, нъ милостию Божиею едва от них спасохся, а много зла от них приимах и крѣпко пострадах».
Князь же Володимеръ рече: «Братиа и друзи, русскыа сынове, аще кто жыва брата моего обрящет, тъй поистиннѣ пръвый будеть у наю!» И разсыпашася вси по велику, силну и грозну побоищу, ищучи побѣдѣ побѣдителя. Ови же наѣхаша убитаго Михаила Андрѣевича Бренка: лежыть в приволоцѣ и в шеломѣ, что ему далъ князь великий; инии же наѣхаша убитаго князя Феодора Семеновича Бѣлозерьскаго, чающе его великим княземъ, занеже приличенъ бѣ ему.
Два же етера въина уклонишася на десную страну в дуброву, единъ имянемъ Феодоръ Сабуръ, а другий Григорей Холопищевъ, оба родом костромичи. Мало выѣхавъ с побоища и наѣхаша великого князя бита и язвена вельми и трудна, отдыхающи ему под сѣнию ссѣчена дрѣва березова. И видѣша его и, спадше с коней, поклонишася ему. Сабуръ же скоро възвратися повѣдати князю Владимеру, и рече: «Князь великий Дмитрей Ивановичь здравъ бысть и царствуеть в вѣкы!»
Вси же князи и въеводы, слышавше, и скоро сунушася и падше на ногу его, глаголюще: «Радуйся, князю нашь, дрѣвний Ярославъ, новый Александръ,[100] побѣдитель врагом: сиа же побѣды честь тобѣ довлѣетъ». Князь же великий едва рече: «Что есть, повѣдайти ми». Рече же князь Владимеръ: «Милостью Божиею и пречистыа его Матери, пособием и молитвами сродникъ наших святых мученикъ Бориса и Глѣба и молением русскаго святителя Петра и пособника нашего и въоружителя игумена Сергиа, — и тѣх всѣх святых молитвами врази наши побѣжени суть, мы же спасохомся».
Князь же великий, слышавъ то и въставъ, рече: «Сий день сътвори Господь, възрадуемся и възвеселимся, людие!» И пакы рече: «Сий день Господень веселитеся, людие! Велий еси, Господи, и чюдна дѣла твоа суть: вечеръ въдворится плач, а заутра — радость!» И пакы рече: «Хвалю тя, Господи Боже мой, и почитаю имя твое святое, яко не предалъ еси нас врагом нашим, и не далъ еси им похвалитися, иже сии на мя умыслиша злаа: нъ суди им, Господи, по правдѣ их, азъ же, Господи, уповаю на тя!»
И приведоша ему конь и, всѣд на конь и выѣхавъ на велико, силно и грозно побоище, и видѣвъ въйска своего бито велми много, а поганых татаръ четверицею сугубь того боле бито и, обратився к Волынцу, рече: «Въистину, Дмитрей, не ложна есть примѣта твоа, подобает ти всегда въеводою быти».
И нача з братом своимъ и съ оставшими князи и въеводами ѣздити по боищу, сердцем боля кричаще, а слезами мыася, и рече: «Братиа, русскыа сынове, князи и бояре, и въеводы, и дѣти боярьскые! Суди вам Господь Богъ тою смертию умерети. Положыли есте главы своа за святыа церкви и за православное христианство». И поѣхавъ мало, наехаше мѣсто, на немъже лежать побьени вкупѣ князи бѣлозерскые: толма крѣпко бишася, яко единъ за единаго умре. Ту же близъ лежить убит Михайло Васильевич; над ними же ставъ князь великий, над любезными въеводами, и нача плакати и глаголати: «Братьа моа князи, сынове русскые, аще имате дръзновение у Бога, помолитеся о нас, вѣм бо, яко послушаеть вас Богъ, да вкупѣ с вами у Господа Бога будем!»
И пакы приѣде на иное мѣсто и наѣхавъ своего напрьстника Михайла Андрѣевича Бренка, и близ его лежыть твръдый стражь Семенъ Меликъ, близъ же имъ Тимофѣй Волуевич убиенъ. Над ними же ставъ, князь великий прослезися и рече: «Брате мой възлюбленный, моего ради образа убиенъ еси. Кий бо рабъ тако можеть господину служыти, яко меня ради самъ на смерть, смыслено грядяше? Въистинну древнему Авису подобенъ,[101] иже бѣ от плъку Дарьева Перскаго, иже и сей тако сътвори». Лежащу же ту Мелику, рече над ним: «Крѣпкый мой стражу, твръдо пасомыи есмя твоею стражею». Приѣде же на иное мѣсто, видѣ Пересвѣта черньца, а пред ним лежыт поганый печенѣгъ, злый татаринъ, аки гора, и ту близъ лежыть нарочитый богатырь Григорей Капустинъ. Обратився князь великий и рече: «Видите, братие, починалника своего, яко сий Александръ Пересвѣт, пособникъ нашь, благословенъ игуменом Сергием и побѣди велика, силна, зла татарина, от негоже было пити многым людем смертнаа чаша».
И отъехавъ на иное мѣсто, и повелѣ трубити в събранные трубы, съзывати людии. Храбрии же витязи, довълно испытавше оружие свое над погаными половъци, съ всѣх странъ бредут под трубный гласъ. Грядуще же весело, ликующе, пѣсни пояху, овии поаху богородичныи, друзии же — мученичныи, инии же — псалом, — то есть христианское пѣние. Кийждо въинъ едет, радуася, на трубный гласъ.
Събранымъ же людем всѣм, князь великий ста посреди ихъ, плача и радуася: о убиеных плачется, а о здравых радуется. Глаголаше же: «Братиа моа, князи русскыа и боаре мѣстныа, и служылыа люди всеа земля! Вам подобаеть тако служыти, а мнѣ — по достоанию похвалити вас. Егда же упасеть мя Господь и буду на своем столѣ, на великом княжении, въ градѣ Москвѣ, тогда имам по достоанию даровати вас. Нынѣ же сиа управим; коиждо ближняго своего похороним, да не будуть звѣрем на снѣдение телеса христианьскаа».
Стоялъ князь великий за Даном на костѣх осмь дний, дондеже розобраша христианъ с нечестивыми. Христианскаа телеса в землю покопаша, а нечестивых телеса повръжена звѣрем и птицам на расхыщение.
И рече князь великий Дмитрей Ивановичь: «Считайтеся, братие, колкых въевод нѣтъ, колкых служылых людей?» Говорить бояринъ московской, имянем Михайло Александрович, а был в плъку у Микулы у Васильевича, росчетливъ бысть велми: «Нѣтъ у нас, государь, 40 боариновъ московскых, да 12 князей бѣлозерскых, да 13 боаринов посадниковъ новгородскых, да 50 бояриновъ Новагорода Нижнего, да 40 боаринов серпоховскых, да 20 боаринов переславскых, да 25 боаринов костромскых, да 35 боаринов владимерскых, да 50 боаринов суздалскых, да 40 боаринов муромскых, да 33 боаринов ростовскых, да 20 боаринов дмитровскых, да 70 боаринов можайскых, да 60 боариновъ звенигородскых, да 15 боаринов углетцкых, да 20 боаринов галитцскых, а молодым людем счета нѣт; нъ токмо вѣдаем: изгыбло у нас дружины всеа полтретьа ста тысящъ и три тысящи, а осталося у нас дружины пятьдесят тысящъ».
Рече же князь великий: «Слава тебѣ, вышний Творецъ, царю небесный, милостивый Спасъ, яко помиловал еси нас, грѣшных, не предалъ еси нас в руцѣ врагом нашим, поганым сыядцем. А вам, братьа, князи и боаре, и въеводы, и молодые люди, русскые сынове, сужено мѣсто лежати межу Доном и Непром, на полѣ Куликовѣ, на рѣчке Непрядвѣ. Положыли есте головы своа за землю Русскую, за вѣру христианьскую. Простите мя, братие, и благословите в сем вѣцѣ и в будущем!» И прослезися на длъгъ час и рече князем и въеводам своим: «Поѣдем, братье, въ свою землю Залѣсскую, къ славному граду Москвѣ и сядем на своих вътчинах и дѣдинах: чести есмя себѣ доступили и славнаго имяни!»
Поганый же Мамай тогда побѣже с побоища и прибѣже къ граду Кафѣ и, потаивъ свое имя, прибѣже въ свою землю и не мога тръпѣти, видя себе побѣжена и посрамлена, и поругана. И пакы гнѣвашеся, яряся зѣло, и еще зло мысля на Русскую землю, аки левъ рыкаа и аки неутолимаа ехидна. И събравъ остаточную свою силу, и еще хотяше изгоном итти на Русскую землю. И сице ему мыслящу, внезапу прииде к нему вѣсть, яко царь имянем Тактамышъ съ встока, нолны из Синие орды, идеть на него. Мамай же, яже бѣ уготовилъ рать ити было ему на Русскую землю, и онъ с тою ратью пошол противу царя Тактамыша. И стрѣтошася на Калках, и бысть им бой великъ. И царь Тактамышь, побѣдивъ царя Мамаа, и прогна его, мамаевы же князи и рядци, и ясовулы, и алпауты биша челом царю Тактамышу. И приатъ их и взя Орду, и сѣде на царствѣ. Мамай же прибѣже пакы в Кафу единъ; потаивъ свое имя, пребываше ту, и познанъ бысть нѣкоим купцем и ту убиенъ бысть фрязы и испровръже злѣ жывот свой. Сиа же оставим здѣ.
Слышавъ же Олгордъ Литовскый, яко князь великий Дмитрей Иванович побѣдил Мамаа, възвратися въсвоаси с студом многым. Олегъ же Резанскый, слышав, яко хощет князь великий послати на него рать, убоася и побѣже из своеа отчины и съ княгинею и з боары; и резанци добиша челом великому князю, и князь великий посади на Резани свои намѣстники.


--- Slovo_o_pogibeli_zemli.txt ---

СЛОВО О ПОГИБЕЛИ РУСКЫЯ ЗЕМЛИ И ПО СМЕРТИ ВЕЛИКОГО КНЯЗЯ ЯРОСЛАВА[1]
О, свѣтло свѣтлая и украсно украшена, земля Руськая! И многыми красотами удивлена еси: озеры многыми удивлена еси, рѣками и кладязьми мѣсточестьными, горами, крутыми холми, высокыми дубравоми, чистыми польми, дивными звѣрьми, различными птицами, бе-щислеными городы великыми, селы дивными, винограды обителными, домы церковьными и князьми грозными, бояры честными, вельможами многами. Всего еси испольнена земля Руская, о прававѣрьная вѣра хрестияньская!
Отселѣ до угоръ и до ляховъ, до чаховъ, от чахов до ятвязи и от ятвязи до литвы, до немець,[2] от нѣмець до корѣлы, от корѣлы до Устьюга,[3] гдѣ тамо бяху тоймици погании,[4] и за Дышючимъ моремъ;[5] от моря до болгаръ,[6] от болгарь до буртасъ,[7] от буртасъ до чермисъ,[8] от чермисъ до моръдви,— то все покорено было Богомъ крестияньскому языку, поганьскыя страны, великому князю Всеволоду,[9] отцю его Юрью,[10] князю кыевьскому, дѣду его Володимеру и Манамаху,[11] которымъ то половоци дѣти своя полошаху в колыбѣли. А литва из болота на свѣтъ не выникываху, а угры твердяху каменые городы желѣзными вороты, абы на них великый Володимеръ тамо не вьѣхалъ, а нѣмци радовахуся, далече будуче за Синимъ моремъ. Буртаси, черемиси, вяда[12] и моръдва бортьничаху на князя великого Володимера.[13] И жюръ Мануилъ цесарегородскый[14] опасъ имѣя, поне и великыя дары посылаша к нему, абы под нимъ великый князь Володимеръ Цесарягорода не взял.
А в ты дни болѣзнь крестияном от великаго Ярослава и до Володимера,[15] и до ныняшняго Ярослава,[16] и до брата его Юрья, князя володимерьскаго...[17]


--- Slovo_o_zakone_i_blagodati.txt ---

О ЗАКОНѢ, МОИСѢОМЪ ДАНѢѢМЪ, И О БЛАГОДѢТИ И ИСТИНѢ, ИСУСОМЪ ХРИСТОМЪ БЫВШИИ[1] И КАКО ЗАКОНЪ ОТИДЕ, БЛАГОДѢТЬ ЖЕ И ИСТИНА ВСЮ ЗЕМЛЮ ИСПОЛНИ, И ВѢРА ВЪ ВСЯ ЯЗЫКЫ ПРОСТРЕСЯ И ДО НАШЕГО ЯЗЫКА РУСКАГО, И ПОХВАЛА КАГАНУ[2] НАШЕМУ ВЛОДИМЕРУ, ОТ НЕГОЖЕ КРЕЩЕНИ БЫХОМЪ, И МОЛИТВА КЪ БОГУ ОТ ВСЕА ЗЕМЛЯ НАШЕА
Господи, благослови, отче.[3]«Благословленъ Господь Богъ Израилевъ», Богъ христианескъ, «яко посѣти и сътвори избавление людемь своимъ»,[4] яко не презрѣ до конца твари своеа идольскыимъ мракомъ одержимѣ быти и бѣсовьскыимъ служеваниемь гыбнути. Нъ оправдѣ прежде племя Авраамле[5] скрижальми[6] и закономъ, послѣжде же сыномъ своимъ вся языкы спасе Евангелиемь и крещениемь, въводя á въ обновление пакыбытиа, въ жизнь вѣчьную.
Да хвалимъ его убо и прославляемь хвалимааго от ангелъ беспрѣстани, и поклонимся ему, емуже покланяются херувими и серафими, яко, призря, призрѣ на люди своа[7] и не солъ, ни вѣстникъ, нъ Самъ спасе ны,[8] не привидѣниемь пришедъ на землю, но истинно, пострадавъ за ны плотию и до гроба и съ собою въскрѣсив ны.
Къ живущиимъ бо на земли человѣкомъ въ плоть одѣвься приде, къ сущиимъ же въ адѣ распятиемь и въ гробѣ полежаниемь съниде,[9] да обои, и живии и мертвии познають посѣщение свое[10] и Божие прихождение и рзумѣють, яко тъ есть живыимъ и мертвыимъ крѣпокъ и силенъ Богъ.[11]
Кто бо великъ, яко Богъ нашь. Тъ единъ творяи чюдеса,[12] положи законъ на проуготование истинѣ и благодѣти, да въ немь обыкнеть человѣчьско естьство, от многобожества идольскааго укланяяся, въ единого Бога вѣровати, да яко съсудъ скверненъ человѣчьство, помовенъ водою, закономъ и обрѣзаниемь, прииметь млѣко благодѣти и крещениа.
Законъ бо прѣдътечя бѣ и слуга благодѣти и истинѣ, истина же и благодѣть слуга будущему вѣку, жизни нетлѣннѣи. Яко законъ привождааше възаконеныа къ благодѣтьному крещению, крещение же сыны своа прѣпущаеть на вѣчную жизнь. Моисѣ бо и пророци о Христовѣ пришествии повѣдааху, Христос же и апостоли его о въскресении и о будущиимъ вѣцѣ.
Еже поминати въ писании семь и пророчьскаа проповѣданиа о Христѣ, и апостольскаа учениа о будущиимъ вѣцѣ, то излиха есть и на тъщеславие съкланяяся. Еже бо въ инѣх книгах писано и вами вѣдомо ти сде положити, то дръзости образъ есть и славохотию. Ни къ невѣдущиимъ бо пишемь, нъ прѣизлиха насыштьшемся сладости книжныа, не къ врагомъ Божиемь иновѣрныимъ, нъ самѣмь сыномъ его, не къ странныимъ, нъ къ наслѣдникомъ небеснаго царьства. Но о законѣ, Моисѣемь данѣѣмь и о благодѣти и истинѣ, Христосомъ бывшии, повѣсть си есть, и что успѣ законъ, что ли благодѣть.
Прѣжде законъ, ти по томь благодѣть, прѣжде стѣнь, ти по томь истина. Образъ же закону и благодѣти Агаръ и Сарра, работнаа Агаръ и свободнаа Сарра, работнаа прѣжде, ти потомь свободнаа[13], да разумѣеть, иже чтеть![14]
Яко Авраамъ убо от уности своеи Сарру имѣ жену си, свободную, а не рабу, и Богъ убо прѣжде вѣкъ изволи и умысли сына своего въ миръ послати и тѣмь благодѣти явитися.[15]
Сарра же не раждааше, понеже бѣ неплоды.[16] Не бѣ неплоды, нъ заключена бѣ Божиимъ промысломъ на старость родити.[17] Безвѣстьная же и таинаа прѣмудрости Божии утаена бяаху ангелъ и человѣкъ, не яко неявима, нъ утаена и на конець вѣка хотяща явитися.
Сарра же глагола къ Аврааму: «Се заключи мя Господь Богъ не раждати, вълѣзи убо къ рабѣ моеи Агари и родиши от неѣ».[18] Благодѣть же глагола къ Богу: «Аще нѣсть врѣмене сънити ми на землю и спасти миръ, съниди на гору Синаи и законъ положи».
Послуша Авраамъ рѣчи Саррины и вълѣзе къ рабѣ еѣ Агарѣ.[19] Послуша же и Богъ яже от благодѣти словесъ и съниде на Синаи.[20]
Роди же Агаръ раба от Авраама, раба робичишть, и нарече Авраамъ имя ему Измаилъ.[21] Изнесе же и Моисѣи от Синаискыа горы законъ,[22] а не благодѣть, стѣнь, а не истину.
По сихъ же уже стару сущу Аврааму и Саррѣ, явися Богъ Аврааму, сѣдящу ему прѣд дверьми кушкѣ его въ полудне у дуба Мамьвриискааго. Авраамъ же текъ въ срѣтение ему поклонися ему до землѣ и приятъ и́ в кушту свою[23]. Вѣку же сему къ коньцу приближающуся посѣтить Господь человѣчьскааго рода и съниде съ небесе, въ утробу Дѣвици въходя. Приятъ же и́ Дѣвица съ покланяниемь въ кущу плътяную, не болѣвьши, глаголющи ти къ ангелу: «Се раба Господня, буди мнѣ по глаголу твоему».[24]
Тогда убо отключи Богъ ложесна Саррина, и, заченьши, роди Исаака, свободьнаа свободьнааго[25]. И присѣтивьшу Богу человѣчьска естьства, явишася уже безвѣстнаа и утаенаа и родися благодѣть, истина, а не законъ, сынъ, а не рабъ.
И ако отдоися отрочя Исаакъ и укрѣпѣ, сътвори Авраамъ гоститву велику, егда отдоися Исаакъ сынъ его.[26] Егда бѣ Христос на земли, и еще не у ся благодѣть укрѣпила бяаше, нъ дояшеся, и еще за 30 лѣтъ[27], въ ня же Христосъ таяашеся. Егда же уже отдоися и укрѣпѣ и явися благодѣть Божиа всѣмъ человѣкомъ[28] въ Иорданьстѣи рѣцѣ,[29] сътвори Богъ гоститву и пиръ великъ тельцемь упитѣныим от вѣка,[30] възлюбленыимъ Сыномъ своимъ Исусом Христомь, съзвавъ на едино веселие небесныа и земныа,[31] съвокупивъ въ едино ангелы и человѣкы.
По сихъ же видѣвши Сарра Измаила, сына Агариина, играюща съ сыномъ своимъ Исакомъ, и ако приобидѣнъ бысть Исаакъ Измаиломъ, рече къ Аврааму: «Отжени рабу и съ сыномъ еѣ, не имать бо наслѣдовати сынъ рабынинъ сына свободныа».[32] По възнесении же Господа Исуса, ученикомъ же и инѣмь вѣровавшиимъ уже въ Христа сущемь въ Иерусалимѣ, и обоимъ съмѣсь сущемь, иудеомъ же и христианомъ, и крещение благодатьное обидимо бяаше от обрѣзаниа законьнааго, и не приимаше въ Иеросалимѣ христианьскаа церкви епискупа необрѣзана, понеже, старѣише творящеся, сущеи отъ обрѣзаниа насиловааху на хрестианыа, рабичишти на сыны свободныа, и бывааху междю ими многы распрѣ и которы.[33] Видивши же свободьнаа благодѣть чада своа христианыи обидимы от иудѣи, сыновъ работнааго закона, възъпи къ Богу: «Отжени иудѣиство и съ закономъ расточи по странамъ, кое бо причастие стѣню съ истиною, иудѣиству съ христианьством».
И отгнана бысть Агаръ раба съ сыномъ еѣ Измаиломъ, и Исаакъ, сынъ свободныа, наслѣдникъ бысгь Аврааму, отцу своему.[34] И отгнани быша иудѣи и расточени по странам, и чяда благодѣтьнаа христиании наслѣдници быша Богу и Отцу.[35] Отиде бо свѣтъ луны, солнцю въсиавъшу, тако и законъ, благодѣти явльшися, и студеньство нощьное погыбе, солнечьнѣи теплотѣ землю съгрѣвши. И уже не гърздится въ законѣ человѣчьство, нъ въ благодѣти пространо ходить.
Иудѣи бо при свѣшти законнѣи дѣлааху свое оправдание, християни же при благодѣтьнѣим солнци свое спасение зиждють. Яко иудеиство стѣнемь и закономъ оправдаашеся, а не спасаашеся, хрьстиани же истиною и благодатию не оправдаються, нъ спасаються.
Въ иудѣихъ бо оправдание, въ христианыихъ же спасение. Яко оправдание въ семь мирѣ есть, а спасение въ будуідиимъ вѣцѣ. Иудѣи бо о земленыих веселяахуся, христиани же о сущиихъ на небесѣхъ. И тоже оправдание иудѣиско скупо бѣ зависти ради, не бо ся простирааше въ ины языкы, нъ токмо въ Иудеи единои бѣ. Христианыихъ же спасение благо и щедро простираяся на вся края земленыа.[36]
Събысться благословение Манасиино на июдеихъ, Ефремово же на христьяныих. Манасиино бо старѣишиньство лѣвицею Иаковлею благословлено бысть. Ефремово же мнишьство десницею. Аще и старѣи Манасии Ефрема, нъ благословлениемь Иаковлемь мнии бысть.[37] Тако иудѣиство, аще прѣжде бѣ, нъ благодѣтию христиании больше быша.
Рекшу бо Иосифу къ Иакову: «На семь, отче, положи десницу, яко сь старѣи есть», отвѣща Иаковъ: «Вѣдѣ, чядо, вѣдѣ. И тъ будеть въ люди и възнесется, нъ братъ его мении болии его будеть, и племя его будеть въ множьство языкъ».[38]
Яко же и бысть. Законъ бо прѣжде бѣ и възнесеся въ малѣ, и отииде. Вѣра же христианьская, послѣжде явльшися, больши первыа бысть и расплодися на множьство языкъ. И Христова благодѣть всю землю обятъ и ако вода морьскаа покры ю. И вси, ветъхая отложьше, обетъшавъшая завистию иудеискою, новая держать, по пророчьству Исаину: «Ветхая мимоидоша, и новая вамъ възвѣщаю; поите Богу пѣснь нову, и славимо есть имя его от конець земли, и съходящеи въ море, и плавающеи по нему, и острови вси».[39] И пакы: «Работающимъ ми наречется имя ново, еже благословится на земли, благословять бо Бога истиньнааго».[40]
Прѣжде бо бѣ въ Иеросалимѣ единомь кланятися, нынѣ же по всеи земли. Яко же рече Гедеонъ[41] къ Богу: «Аще рукою моею спасаеши Израиля, да будеть роса на рунѣ токмо, по всеи же земли суша».[42] И бысть тако. По всеи бо земли суша бѣ прѣжде, идольстѣи льсти языкы одержашти и росы благодѣтьныа не приемлющемь. Въ Иудеи бо тъкмо знаемь бѣ Богъ, и «въ Израили велие имя его»,[43] и въ Иеросалимѣ единомь славѣмь бѣ Богъ.
Рече же пакы Гедеонъ къ Богу: «Да будеть суша на рунѣ токмо, по всеи же земли роса».[44] И бысть тако. Иудеиство бо прѣста и законъ отиде, жертвы неприатны, кивотъ[45] и скрижали, и оцѣстило[46] отъято бысть. По всеи же земли роса, по всеи бо земли вѣра прострѣся, дождь благодѣтныи оброси, купѣль пакыпорождениа сыны своа въ нетлѣние облачить.
Яко же и къ самаряныни глаголааше Спасъ, яко грядеть година, и нынѣ есть, егда ни во горѣ сеи, ни въ Иеросалимѣхъ поклонятся Отцу, но будуть истиннии поклонници, иже поклонятся Отцу духомь и истиною, ибо Отец тацѣхъ ищеть кланяющихся ему,[47] рекше съ Сыномъ и съ Святыим Духомъ, — яко же и есть. По всеи земли уже славится Святаа Троица и покланяние приемлеть от всеа твари, малии, велиции славять Бога, по пророчьству; «И не научить кождо искреняго своего и человѣкъ брата своего, глаголя «познаи Господа», яко увѣдять мя от малыих до великааго».[48] Яко же и Спасъ Христос къ Отцу глаголааше: «Исповѣдаю ти ся, Отче, Господеви небеси и земли, яко утаилъ еси от прѣмудрыихъ и разумныихъ и открылъ еси младенцемь, еи, Отче, яко тако бысть благоизволение прѣд тобою».[49]
И толма помилова благыи Богъ человѣчьскыи род, яко и человѣци плотьнии крещениемь и благыими дѣлы сынове Богу и причастници Христу[50] бывають. Елико бо рече евангелистъ: «Прияша его, дасть имъ власть чядомъ Божиемъ быти, вѣру яштиимъ въ имя его, иже не отъ кръве ни отъ похоти плотьскы, ни отъ похоти мужескы, нъ отъ Бога родишася»,[51] Святыимь Духъмъ въ святѣи купѣли.
Вся же си Богъ нашь на небеси и на земли елико въсхотѣ, и сътвори.[52] Тѣмже къто не прославить, къто не похвалить, къто не поклониться величьству славы его и къто не подивиться бесчисльному человѣколюбию его.
Прѣжде вѣкъ от Отца рожденъ, единъ състоленъ Отцу, единосущенъ, яко же солнцу свѣтъ, съниде на землю, посѣти людии своих, не отлучивъся Отца, и въплотися отъ Дѣвицѣ чисты, безмужны и бесквернены, въшедъ, яко же самъ вѣсть. Плоть приимъ, изиде, яко же и въниде.
Един сыи от Троицѣ въ двѣ естьствѣ: Божество и человѣчьство, исполнь человѣкъ по въчеловѣчению, а не привидѣниемь, нъ исполнь Богъ по божеству, а не простъ человѣкъ показавыи на земли божьскаа и человѣчьскаа:
яко человѣкъ бо утробу матерьню растяше,[53] и яко Богъ изиде, дѣвьства не врѣждь;
яко человѣкъ матерьне млѣко приатъ,[54] и яко Богъ пристави ангелы съ пастухы пѣти: «Слава въ вышниихъ Богу»;[55]
яко человѣкъ повиться въ пелены,[56] и яко Богъ вълхвы звѣздою ведяаше;[57]
яко человѣкъ възлеже въ яслехъ,[58] и яко Богъ от волхвъ дары и поклонение приатъ;[59]
яко человѣкъ бѣжааше въ Египетъ,[60] и яко Богу рукотворениа египетъскаа поклонишася;[61]
яко человѣкъ прииде на крещение,[62] и ако Бога Иорданъ устрашився, възвратися;
яко человѣкъ, обнажився, вълѣзе въ воду, и ако Богъ от Отца послушьство приатъ: «Се есть Сынъ мои възлюбленыи»;[63]
яко человѣкъ постися 40 днии и възалка, и яко Богъ побѣди искушающаго;[64]
яко человѣкъ иде на бракъ Кана Галилѣи, и ако Богъ воду въ вино приложи;[65]
яко человѣкъ въ корабли съпааше, и ако Богъ запрѣти вѣтромъ и морю, и послушашя его;[66]
яко человѣкъ по Лазари прослезися, и ако Богъ въскрѣси и́ от мертвыихъ;[67]
яко человѣкъ на осля въсѣде, и ако Богу звааху: «Благословленъ Грядыи въ имя Господне!»;[68]
яко человѣкъ распятъ бысть,[69] и ако Богъ своею властию съпропятааго съ нимъ въпусти въ раи;[70]
яко человѣкъ оцьта въкушь, испусти духъ, и ако Богъ солнце помрачи и землею потрясе;[71]
яко человѣкъ въ гробѣ положенъ бысть, и ако Богъ ада раздруши и душѣ свободи;[72]
яко человѣка печатлѣша въ гробѣ,[73] и ако Богъ изиде, печати цѣлы съхрань;
яко человѣка тъщаахуся иудеи утаити въскресение, мьздяще стражи,[74] нъ яко Богъ увѣдѣся и познанъ бысть всѣми конци земля.[75]
По истинѣ, «кто Богъ велии яко Богъ нашь»! Тъ есть «Богъ творяи чюдеса»,[76] съдѣла «спасение посредѣ земля»[77] крестом и мукою на мѣстѣ лобнѣмь,[78] въкусивъ оцта и зълчи,[79] да сластнааго въкушениа Адамова еже от дрѣва прѣступление[80] и грѣх въкушениемь горести проженеть.
Си же сътворьшеи ему прѣтъкнушася о нь, акы о камень[81], и съкрушишася, яко же Господь глаголааше: «Падыи на камени семь съкрушится, а на немь же падеть, съкрушить и́».[82]
Прииде бо к нимъ, исполняа пророчьства, прореченаа о немь, яко же и глаголааше: «Нѣсмь посланъ, тъкмо къ овцамъ погыбшиимъ дому Израилева»,[83] и пакы: «Не приидохъ разоритъ закона, нъ исполнитъ»,[84] и къ хананѣи иноязычници, просящи исцѣлениа дъщери своеи, глаголааше: «Нѣсть добро отъяти хлѣба чядомъ и поврещи псомъ».[85] Они же нарекоша сего лестьца[86] и от блуда рождена,[87] и о Велизѣвулѣ бѣсы изгоняща.[88]
Христосъ слѣпыа ихъ просвѣти, прокаженыа очисти, слукыа исправи, бѣсныа исцѣли, раслабленыа укрѣпи, мертвыа въскрѣси[89]. Они же яко злодѣа мучивше, крестѣ пригвоздиша.[90] Сего ради прииде на ня гнѣвъ Божий конечныи.
Яко же и сами послуствоваша своеи погыбели. Рекшу Спасу притьчю о виноградѣ и о дѣлателех: что убо сътворить дѣлателемь тѣмь, отвѣщаша: «Злы злѣ погубить я и виноградъ прѣдасть инѣмь дѣлателемь, иже въздадять ему плоды въ времена своа»,[91] — и сами своей погыбели пророци быша.
Приде бо на землю, посѣтить ихъ и не приаша его, понеже дѣла ихъ темна бяаху, не възлюбиша свѣта, да не явятся дѣла ихъ яко темьна суть.[92]
Сего ради приходя Исусъ къ Иеросалиму, видѣвъ градъ, прослезися о немъ, глаголя, яко: «Аще бы разумѣлъ ты въ день твои сь яже къ миру твоему. Нынѣ же съкрыся отъ очию твоею, яко приидуть дение на тя, и обожять врази твои острогъ о тобѣ, и обидуть тя и обоимуть тя всюду, и разбиють тя и чада твоа въ тобѣ, понеже не разумѣ врѣмене посѣщениа твоего».[93] И пакы: «Иерусалимъ, Иерусалимъ, избивающиа пророкы и камениемь побивающи посланыа к тобѣ! Колижды въсхотѣх събьрати чяда твоа, яко же събираеть кокошь птеньцѣ под крилѣ свои, и не въсхотѣсте. Се оставляется домъ вашь пустъ»![94]
Яко же и бысть. Пришедъше бо римляне, плѣниша Иерусалимъ и разбиша ú до основаниа его.[95] Иудейство оттолѣ погыбе, и законъ по семь, яко вечерьнѣи зарѣ, погасе, и расѣяни быша иудеи по странамъ, да не въкупь злое пребываеть.
Приде бо Спасъ и не приать бысть от Израиля, и, по евангельскому слову, «въ своа прииде и свои его не приаша».[96] От языкъ же приать бысть. Яко же рече Иаковъ: «И тъ чаяние языкомъ».[97] Ибо и въ рождении его вълсви от языкъ прѣжде поклонишася ему, а иудеи убити его искааху, его же ради и младенця избиша.[98]
И събысться слово Спасово, яко: «Мнози ото въстокъ и западъ приидуть и възлягнуть съ Авраамомъ и Исакомъ и Иаковомъ въ царствии небеснѣмь, а сынове царьствиа изгнани будуть въ тму кромѣшнюю».[99] И пакы, яко: «Отимется от вас царство Божие и дасться странамъ, творящиимъ плоды его».[100]
Къ ним же посла ученикы своа, глаголя: «Шедъше въ весь миръ, проповѣдите Евангелие всей твари. Да иже вѣруеть и крьститься, спасенъ будеть».[101] И: «Шьдъше, научите вся языкы, крестяще я́ въ имя Отца и Сына и Святаго Духа, учаще я́ блюсти вся, елика заповѣдах вамъ».[102]
Лѣпо бѣ благодати и истинѣ на новы люди въсиати. Не въливають бо, по словеси Господню, вина новааго учениа благодѣтьна въ мѣхы вѣтхы, обетшавъши въ иудеиствѣ, «аще ли, то просядутся мѣси и вино пролѣется»[103]. Не могъше бо закона стѣня удержати, но многажды идоломъ покланявшеся, како истинныа благодѣти удержать учение. Нъ ново учение — новы мѣхы, новы языкы! «И обое съблюдется».[104]
Яко же и есть. Вѣра бо благодѣтьнаа по всеи земли прострѣся и до нашего языка рускааго доиде. И законное езеро прѣсъше, евангельскыи же источникъ наводнився и всю землю покрывъ, и до насъ разлиася. Се бо уже и мы съ всѣми христиаными славимъ Святую Троицу, и Иудеа молчить; Христос славимъ бываеть, а иудеи кленоми; языци приведени, а иудеи отриновени. Яко же пророкъ Малахиа рече: «Несть ми хотѣниа въ сынехъ Израилевѣх, и жерты от рукъ ихъ не прииму, понеже ото въстокъ же и западъ имя мое славимо есть въ странахъ и на всякомъ мѣстѣ темианъ имени моему приносится, яко имя мое велико въ странах».[105] И Давыдъ: «Вся земля да поклонить ти ся и поеть тобѣ».[106] И: «Господи, Господь нашь, яко чюдно имя твое по всеи земли».[107]
И уже не идолослужителе зовемся, нъ христиании, не еще безнадежници, нъ уповающе въ жизнь вѣчную. И уже не капище сътонино съграждаемь, нъ Христовы церкви зиждемь; уже не закалаемь бѣсомъ другъ друга, нъ Христос за ны закалаемь бываеть и дробимъ въ жертву Богу и Отьцю. И уже не жерьтвеныа крове въкушающе, погыбаемь, нъ Христовы пречистыа крове въкушающе, съпасаемся.
Вся страны благыи Богъ нашь помилова и насъ не презрѣ, въсхотѣ и спасе ны, и въ разумъ истинныи приведе.[108]
Пустѣ бо и прѣсъхлѣ земли нашей сущи, идольскому зною исушивъши ю́, вънезаапу потече источникъ евангельскыи, напаая всю землю нашу. Яко же рече Исаиа: «Разверзется вода ходящиимъ по безднѣ, и будеть безводнаа въ блата, и въ земли жажущии источникъ воды будеть».[109]
Бывшемъ намъ слѣпомъ и истиннааго свѣта не видящемь, нъ въ льсти идольстии блудящемь, къ сему же и глухомъ от спасенааго учениа, помилова ны Богъ — и въсиа и въ насъ свѣтъ разума, еже познати его, по пророчьству: «Тогда отверзутся очеса слѣпыих и ушеса глухыих услышать».[110]
И потыкающемся намъ въ путех погыбели, еже бѣсомъ въслѣдовати и пути, ведущааго въ живот, не вѣдущемь, къ сему же гугънахомъ языкы нашими, моляше идолы, а не Бога своего и творца, посѣти насъ че-ловѣколюбие Божие. И уже не послѣдуемь бѣсомъ, нъ ясно славимъ Христа Бога нашего, по пророчьству: «Тогда скочить, яко елень, хромыи, и ясенъ будеть языкъ гугнивыих».[111]
И прѣжде бывшемь намъ яко звѣремь и скотомъ, не разумѣющемь десницѣ и шюицѣ и земленыих прилежащем, и ни мала о небесныих попекущемся, посла Господь и къ намъ заповѣди, ведущаа въ жизнь вѣчную, по пророчьству Иосиину: «И будеть въ день онъ, глаголеть Господь, завѣщаю имъ завѣтъ съ птицами небесныими и звѣрьми земленыими и реку не людем моимъ: «людие мои вы», и ти ми рекуть: «Господь Богъ нашь еси ты».[112]
И тако странни суще, людие Божии нарекохомся, и врази бывше, сынове его прозвахомъся.[113]
И не иудеискы хулимъ, нъ христианьскы благословимъ;
не совѣта творим, яко распяти, нъ яко Распятому поклонитися;
не распинаемь Спаса, нъ рукы к нему въздѣваемь;
не прободаемь ребръ, нъ от них пиемь источьникъ нетлѣниа;
не тридесяти сребра възимаемь на немь, нъ «другъ друга и весь животъ нашь» тому прѣдаемь;
не таимъ въскресениа, нъ въ всѣх домех своих зовемь: «Христос въскресе изъ мертвыих»;
не глаголемь, яко украденъ бысть,[114] но яко възнесеся, идеже и бѣ;[115]
не невѣруемь, нъ яко Петръ къ нему глаголемь: «Ты еси Христос, сынъ Бога живааго»,[116] съ Фомою: «Господь нашь и Богъ ты еси»,[117] съ разбоиникомъ: «Помяни ны, Господи, въ царствии своемь».[118]
И тако вѣрующе къ нему и святыихъ отець седми съборъ[119] прѣдание держаще, молимъ Бога и еще и еще поспѣшити и направити ны на путь заповѣдии его!
И събысться о насъ языцѣх реченое: «Открыеть Господь мышьцу свою святую прѣдъ всѣми языкы, и узрять вси конци земля спасение, еже от Бога нашего».[120]
И другое: «Живу азъ, глаголеть Господь, яко мнѣ поклонится всяко колѣно, и всякъ языкъ исповѣсться Богу»;[121]
и Исаино: «Всяка дебрь исполнится и всяка гора и холмъ съмѣрится, и будуть криваа въ праваа, и острии въ пути гладъкы, и явится слава Господня, и всяка плоть узрить спасение Бога нашего»;[122]
и Данииле: «Вси людие, племена и языци тому поработають»;[123]
и Давыдъ: «Да исповѣдатся тобѣ людие, Боже, да исповѣдатся тобѣ людие вси! Да възвеселятся и възрадуются языци!»;[124]
и: «Вси языци въсплещѣте руками и въскликнѣте Богу гласомъ радости, яко Господь вышнии страшенъ, царь великъ по всеи земли»;[125]
и по малѣ: «Поите Богу нашему, поите; поите цареви нашему, поите, яко царь всеи земли Богъ, поите разумно. Въцарися Богъ надъ языкы»;[126]
и: «Вся земля да поклонить ти ся и поеть тобѣ, да поеть же имени твоему, Вышнии»;[127]
и: «Хвалите Господа вси языци, и похвалите вси людие»;[128]
и еще: «От въстокъ и до западъ хвално имя Господне. Высокъ надъ всѣми языкы Господь, надъ небесы слава его»;[129]
«По имени твоему, Боже, тако и хвала твоа на коньцих земля»;[130]
«Услыши ны, Боже, Спасителю нашь, упование всѣмъ концемь земли и сущиимъ въ мори далече»;[131]
и: «Да познаемь на земли путь твои и въ всѣхъ языцѣх спасение твое»;[132]
и: «Царие земьстии и вси людие, князи и вси судии земьскыи, юношѣ и дѣвы, старци съ юнотами да хвалять имя Господне»;[133]
и Исаино: «Послушаите мене, людие мои, глаголеть Господь, и царе къ мнѣ вънушите, яко законъ от мене изидеть и судъ мои свѣтъ странамъ, приближается скоро правда моа, и изыдеть, яко свѣтъ, спасение мое; мене острови жидуть и на мышьцю мою страны уповають».[134]
Хвалить же похвалныими гласы Римьскаа страна Петра и Паула, имаже вѣроваша въ Исуса Христа, Сына Божиа; Асиа и Ефесъ, и Патмъ Иоанна Богословьца, Индиа Фому, Египетъ Марка. Вся страны и гради, и людие чтуть и славять коегождо ихъ учителя, иже научиша я́ православнѣи вѣрѣ. Похвалимъ же и мы, по силѣ нашеи, малыими похвалами великаа и дивнаа сътворьшааго нашего учителя и наставника, великааго кагана нашеа земли Володимера,[135] вънука старааго Игоря,[136] сына же славнааго Святослава,[137] иже въ своа лѣта владычествующе, мужьствомъ же и храборъствомъ прослуша въ странахъ многах, и побѣдами и крѣпостию поминаются нынѣ и словуть. Не въ худѣ бо и невѣдомѣ земли владычьствоваша, нъ въ Руськѣ, яже вѣдома и слышима есть всѣми четырьми конци земли.
Сии славныи от славныихъ рожься, благороденъ от благородныих, каганъ нашь Влодимеръ, и възрастъ и укрѣпѣвъ от дѣтескыи младости, паче же възмужавъ, крѣпостию и силою съвершаяся, мужьствомъ же и съмыслом прѣдъспѣа. И единодержець бывъ земли своеи, покоривъ подъ ся округъняа страны, овы миромъ, а непокоривыа мечемь.
И тако ему въ дни свои живущю и землю свою пасущу правдою, мужьствомь же и съмысломъ, приде на нь посѣщение Вышняаго, призрѣ на нь всемилостивое око благааго Бога, и въсиа разумъ въ сердци его, яко разумѣти суету идольскыи льсти и възыскати единого Бога, сътворьшааго всю тварь видимую и невидимую.
Паче же слышано ему бѣ всегда о благовѣрьнии земли Гречьскѣ, христолюбиви же и сильнѣ вѣрою, како единого Бога въ Троици чтуть и кланяются, како въ них дѣются силы и чюдеса и знамениа, како церкви людии исполнены, како веси и гради благовѣрьни вси въ молитвах предстоять, вси Богови прѣстоять. И си слышавъ, въждела сердцемь, възгорѣ духомъ, яко быти ему христиану и земли его.
Еже и бысть, Богу тако изволившу и възлюбившу человѣчьское естьство. Съвлѣче же ся убо каганъ нашь и съ ризами ветъхааго человѣка,[138] съложи тлѣннаа, оттрясе прахъ невѣриа и вълѣзе въ святую купѣль. И породися от Духа и воды,[139] въ Христа крестився, въ Христа облѣчеся,[140] и изиде от купѣли бѣлообразуяся, сынъ бывъ нетлѣниа, сынъ въскрѣшениа.[141] Имя приимъ вѣчно, именито на роды и роды, Василии, имже написася въ книгы животныа[142] въ вышниимъ градѣ и нетлѣннѣимъ Иерусалимѣ.[143]
Сему же бывьшу, не доселѣ стави благовѣриа подвига, ни о том токмо яви сущую въ немь къ Богу любовь. Нъ подвижеся паче, заповѣдавъ по всеи земли и крьститися въ имя Отца и Сына и Святаго Духа, и ясно и велегласно въ всѣх градѣх славитися Святѣи Троици, и всѣмъ быти христианомъ малыим и великыимъ, рабомъ и свободныим, уныим и старыим, бояромъ и простыим, богатыим и убогыимъ. И не бы ни единого же противящася благочестному его повелѣнию, да аще кто и не любовию, нъ страхом повелѣвшааго крещаахуся, понеже бѣ благовѣрие его съ властию съпряжено.
И въ едино время вся земля наша въслави Христа съ Отцемь и съ Святыимъ Духомъ. Тогда начатъ мракъ идольскыи от нас отходити, и зорѣ благовѣриа явишася; тогда тма бѣсослуганиа погыбе, и слово евангельское землю нашю осиа. Капища разрушаахуся, и церкви поставляахуся, идолии съкрушаахуся, и иконы святыих являахуся, бѣси пробѣгааху, крестъ грады свящаше.
Пастуси словесныихъ овець Христовъ епископи сташа прѣд святыимъ олтаремь, жертву бескверньную възносяще; попове и диакони, и весь клиросъ, украсиша и въ лѣпоту одѣша святыа церкви. Апостольскаа труба и евангельскы громъ вси грады огласи; темианъ, Богу въспущаемь, въздух освяти. Манастыреве на горах сташа, черноризьци явишася. Мужи и жены, и малии, и велиции, вси людие, исполнеше святыя церкви, въславиша, глаголюще: «Единъ святъ, единъ Господь, Исус Христос, въ славу Богу Отцу, аминь![144] Христос побѣди! Христос одолѣ! Христос въцарися! Христос прославися! Великъ еси, Господи, и чюдна дѣла твоа![145] Боже нашь, слава тебѣ!».
Тебе же како похвалимъ, о честныи и славныи въ земленыих владыках, прѣмужьственыи Василие? Како добротѣ твоей почюдимся, крѣпости же и силѣ? Каково ти благодарие въздадимъ, яко тобою познахомъ Господа и льсти идольскыа избыхомъ, яко твоимъ повелѣниемь по всеи земли твоеи Христос славится? Ли что ти приречемь, христолюбче, друже правдѣ, съмыслу мѣсто, милостыни гнѣздо?
Како вѣрова? Како разгорѣся въ любовь Христову? Како въселися въ тя разумъ выше разума земленыихъ мудрець, еже Невидимаго възлюбити и о небесныихъ подвигнутися? Како възиска Христа, како предася ему? Повѣждь намъ, рабомъ твоимъ, повѣждь, учителю нашь! Откуду ти припахну воня Святааго Духа? Откуду испи памяти будущая жизни сладкую чашу? Откуду въкуси и видѣ, «яко благъ Господь»?[146]
Не видилъ еси Христа, не ходилъ еси по немь, како ученикъ его обрѣтеся? Ини, видѣвше его, не вѣроваша; ты же, не видѣвъ, вѣрова.[147] Поистинѣ бысть на тебѣ блаженьство Господа Исуса, реченое къ Фомѣ: «Блажени не видѣвше и вѣровавше»[148]. Тѣмже съ дрьзновениемь и несуменно зовемь ти: о блажениче! — самому тя Спасу нарекшу. Блаженъ еси, яко вѣрова къ нему и не съблазнися о немь, по словеси его нелъжнууму: «И блаженъ есть, иже не съблазниться о мнѣ».[149] Вѣдущеи бо законъ и пророкы распяша и́; ты же, ни закона, ни пророкъ почитавъ, Распятому поклонися.
Како ти сердце разверзеся? Како въниде въ тя страхъ Божии? Како прилѣпися любъви его? Не видѣ апостола,пришедша въ землю твою и нищетою своею и наготою, гладомъ и жаждею сердце твое на съмѣрѣние клоняща. Не видѣ бѣсъ изъгонимъ именемь Исусовомъ Христовомъ, болящиихъ съдравѣють, нѣмыихъ глаголють, огня на хладъ прилагаема, мертвыих въстають.[150] Сихъ всѣхъ не видѣвъ, како вѣрова?
Дивно чюдо! Ини царе и властеле, видяще вся си, бывающа от святыихъ мужь, не вѣроваша, нъ паче на мукы и страсти прѣдаша ихъ. Ты же, о блажениче, безъ всѣхъ сихъ притече къ Христу, токмо от благааго съмысла и остроумиа разумѣвъ, яко есть Богъ единъ творець невидимыимъ и видимыим, небесныимъ и земленыимъ, и яко посла въ миръ спасениа ради възлюбенаго Сына своего. И си помысливъ, въниде въ святую купѣль. И еже инѣмь уродьство мнится, тобѣ сила Божиа въмѣнися.[151]
Къ сему же кто исповѣсть многыа твоа нощныа милостыня и дневныа щедроты, яже къ убогыимъ творяаше, къ сирыимъ, къ болящиимъ, къ дължныимъ, къ вдовамъ и къ всѣмь требующимъ милости? Слышалъ бо бѣ глаголъ, глаголаныи Данииломъ къ Науходоносору: «Съвѣтъ мои да будеть ти годѣ, царю Науходоносоре, грѣхы твоа мшюстинями оцѣсти и неправды твоа щедротами нищиихъ».[152] Еже слышавъ ты, о честьниче, не до слышаниа стави глаголаное, нъ дѣломъ съконча,[153] просящиимъ подаваа, нагыа одѣвая, жадныа и алчныа насыщая, болящиимъ всяко утѣшение посылаа, должныа искупая, работныимъ свободу дая.
Твоа бо щедроты и милостыня и нынѣ въ человѣцѣхъ поминаемы суть, паче же пред Богомъ и ангеломъ его. Ея же ради доброприлюбныа Богомъ милостыня, много дръзновение имѣеши къ нему, яко присныи Христовъ рабъ. Помагаеть ми словеси рекыи: «Милость хвалится на судѣ».[154] И: «Милостыни мужу, акы печать съ нимъ».[155] Вѣрнѣе же самого Господа глаголъ: «Блажени милостивии, яко ти помиловани будуть».[156]
Ино же, яснѣе и вѣрнѣе послушьство приведемь о тебѣ от Святыихъ писании, реченое от Иакова апостола, яко: «Обративыи грѣшника от заблуждениа пути его спасеть душу от смерти и покрыеть множество грѣховъ».[157]
Да аще единого человѣка обративъшууму толико възмездие от благааго Бога, то каково убо спасение обрѣте, о Василие? Како брѣмя грѣховное расыпа, не единого обративъ человѣка от заблуждениа идольскыа льсти, ни десяти, ни града, нъ всю область сию.
Показаеть ны и увѣряеть самъ Спасъ Христос, какоя тя славы и чьсти сподобилъ есть на небесѣхъ, глаголя: «Иже исповѣсть мя прѣд человѣкы, исповѣмь и́ и азъ прѣд Отцемь моим, иже есть на небесѣх».[158] Да аще исповѣдание приемлеть о собѣ от Христа къ Богу Отцу исповѣдавыи его токмо прѣд человѣкы, колико ты похваленъ от него имаши быти, не токмо исповѣдавъ, яко «Сынъ Божии есть Христос»,[159] нъ и вѣру его уставль, не въ единомь съборѣ, нъ по всеи земли сеи, и церкви Христови поставль, и служителя ему въведъ.
Подобниче великааго Коньстантина,[160] равноумне, равнохристолюбче, равночестителю служителемь его! Онъ съ святыими отци Никеискааго Събора[161] закон человѣкомъ полагааше, ты же съ новыими нашими отци епископы сънимаяся чясто, съ многымъ съмѣрениемь съвѣщаваашеся, како въ человѣцѣхъ сихъ ново познавшиихъ Господа законъ уставити. Онъ въ елинѣхъ и римлянѣх царьство Богу покори, ты же — в Руси: уже бо и въ онѣхъ и въ насъ Христос царемь зовется. Онъ съ материю своею Еленою[162] крестъ от Иерусалима принесъша[163] и по всему миру своему раславъша, вѣру утвердиста, ты же съ бабою твоею Ольгою принесъша крестъ от новааго Иерусалима, Константина града, и сего по всеи земли своеи поставивша, утвердиста вѣру. Егоже убо подобникъ сыи, съ тѣмь же единоя славы и чести обещьника сътворилъ тя Господь на небесѣх благовѣриа твоего ради, еже имѣ въ животѣ своемь.
Добръ послухъ благовѣрию твоему, о блажениче, святаа церкви Святыа Богородица Мариа,[164] юже създа на правовѣрьнѣи основѣ, идеже и мужьственое твое тѣло нынѣ лежит, жида трубы архангельскы.[165]
Добръ же зѣло и вѣренъ послухъ сынъ твои Георгии,[166] егоже сътвори Господь намѣстника по тебѣ твоему владычьству, не рушаща твоих уставъ, нъ утвержающа, ни умаляюща твоему благовѣрию положениа, но паче прилагающа, не казяща, нъ учиняюща. Иже недоконьчаная твоя наконьча, акы Соломонъ Давыдова,[167] иже дом Божии великыи святыи его Премудрости създа[168] на святость и освящение граду твоему, юже съ всякою красотою украси: златомъ и сребромъ, и камениемь драгыимъ, и съсуды честныими. Яже церкви дивна и славна всѣмь округьниимъ странамъ, яко же ина не обрящется въ всемь полунощии земнѣѣмь ото въстока до запада.
И славныи градъ твои Кыевъ величьствомъ, яко вѣнцемь, обложилъ, прѣдалъ люди твоа и градъ святыи, всеславнии, скорѣи на помощь христианомъ Святѣи Богородици, еи же и церковь на Великыихъ вратѣх създа въ имя первааго Господьскааго праздника — святааго Благовѣщениа,[169] да еже цѣлование архангелъ дасть Дѣвици, будеть и граду сему. Къ онои бо: «Радуися, обрадованаа! Господь с тобою!»,[170] къ граду же: «Радуися, благовѣрныи граде! Господь с тобою!»
Въстани, о честнаа главо, от гроба твоего! Въстани, оттряси сонъ! Нѣси бо умерлъ, нъ спиши до обьщааго всѣмъ въстаниа. Въстани, нѣси умерлъ! Нѣсть бо ти лѣпо умрѣти, вѣровавшу въ Христа, живота всему миру.[171] Оттряси сонъ, възведи очи, да видиши, какоя тя чьсти Господь тамо съподобивъ, и на земли не беспамятна оставилъ сыномъ твоимъ. Въстани, виждь чадо свое Георгиа, виждь утробу свою, виждь милааго своего, виждь егоже Господь изведе от чреслъ твоихъ, виждь красящааго столъ земли твоеи — и возрадуися и възвеселися!
Къ сему же виждь благовѣрную сноху твою Ерину,[172] виждь вънукы твоа и правнукы: како живуть, како храними суть Господемь, како благовѣрие держать по предаянию твоему, како въ святыа церкви чястять, како славять Христа, како покланяются имени его.
Виждь же и градъ, величьством сиающь, виждь церкви цветущи, виждь христианьство растуще, виждь град, иконами святыихъ освѣщаемь и блистающеся, и тимианомъ обухаемь, и хвалами божественами и пѣнии святыими оглашаемь. И си вься видѣвъ, възрадуися и възвеселися и похвали благааго Бога, всѣмь симъ строителя!
Видѣ же, аще и не тѣломъ, нъ духомъ показаеть ти Господь вся си, о нихъже радуйся и веселися, яко твое вѣрное въсѣание не исушено бысть зноемь невѣриа, нъ дождемь Божиа поспѣшениа распложено бысть многоплоднѣ.
Радуйся, въ владыкахъ апостоле, не мертвыа тѣлесы въскрѣшав, нъ душею ны мертвы, умерьшаа недугомь идолослужениа въскрѣсивъ! Тобою бо обожихомъ и Живота Христа познахомъ. Съкорчени бѣхомъ от бѣсовьскыа льсти и тобою прострохомся и на путь животныи наступихомъ; слѣпи бѣхомъ сердечныими очима, ослѣплени невидѣниемь, и тобою прозрѣхомъ на свѣтъ трисолнечьнаго Божьства; нѣми бѣхомъ, и тобою проглаголахомъ. И нынѣ уже мали и велицѣи славимъ единосущную Троицу.
Радуйся, учителю нашь и наставниче благовѣрию! Ты правдою бѣ облѣченъ, крѣпостию прѣпоясанъ, истиною обутъ,[173] съмысломъ вѣнчанъ и милостынею яко гривною и утварью златою красуяся. Ты бѣ, о честнаа главо, нагыимъ одѣние, ты бѣ алчьныимъ кърмитель, ты бѣ жаждющиимъ утробѣ ухлаждение, ты бѣ въдовицамъ помощник, ты бѣ странныимъ покоище, ты бѣ бескровныимъ покровъ, ты бѣ обидимыимъ заступникъ, убогыимъ обогащение.
Имъже благыимъ дѣломъ и инѣмь възмездие приемля на небесѣхъ, блага, «яже уготова Богъ вамъ, любящиимъ его»,[174] и зрѣниа сладкааго лица его насыщаяся, помолися о земли своеи и о людех, въ нихъже благовѣрно владычьствова, да съхранить á въ мирѣ и благовѣрии прѣданѣѣмь тобою, и да славится въ нем правовѣрие, и да кленется всяко еретичьство, и да съблюдеть á Господь Богъ от всякоа рати и плѣнениа, от глада и всякоа скорби и сътуждениа!
Паче же помолися о сынѣ твоемь, благовѣрнѣмь каганѣ нашемь Георгии, въ мирѣ и въ съдравии пучину житиа прѣплути и въ пристанищи небеснааго завѣтрия пристати, неврѣдно корабль душевны и вѣру съхраньшу, и съ богатеством добрыими дѣлы, безъ блазна же Богомъ даныа ему люди управивьшу, стати с тобою непостыдно прѣд прѣстоломъ Вседръжителя Бога и за трудъ паствы людии его приати от него вѣнець славы нетлѣнныа съ всѣми праведныими, трудившиимися его ради.Симь же убо, о Владыко, Царю и Боже нашь, высокъи и славне, человѣколюбче, въздаяи противу трудомъ славу же и честь и причастникы творя своего царьства, помяни, яко благъ, и насъ, нищиихъ твоихъ, яко имя тобѣ человѣколюбець! Аще и добрыих дѣлъ не имѣемь, нъ многыа ради милости твоеа спаси ны, «мы бо людие твои и овцѣ паствы твоеи»,[175] и стадо, еже ново начатъ пасти, исторгъ от пагубы идолослужения!
Пастырю добрый, положивыи душю за овцѣ,[176] не остави насъ, аще и еще блудимъ, не отверзи насъ, аще и еще съгрѣшаемь ти, акы новокуплении раби, въ всемь не угодяще Господу своему; не възгнушаися, аще и мало стадо, нъ рци къ намъ: «Не боися, малое стадо, яко благоизволи Отець вашь небесныи дати вамъ Царьствие!»[177]
Богатыи милостию[178] и благыи щедротами, обѣтщався приимати кающася и ожидааи обращениа грѣшныихъ,[179] не помяни многыихъ грѣхъ нашихъ, приими ны обращающася к тобѣ, заглади рукописание съблазнъ нашихъ, укроти гнѣвъ, имже рагнѣвахомъ тя, человѣколюбче, ты бо еси Господь, владыка и творець и в тобѣ есть власть или жити намъ или умрѣти.
Уложи гнѣвъ милостиве, егоже достоини есмы по дѣломъ нашимъ, мимоведи искушение, яко персть есмы и прахъ[180] и не въниди въ судъ съ рабы своими,[181] мы людие твои,[182] тебе ищемь, тобѣ припадаемь, тобѣ ся мили дѣемь; съгрѣшихомъ и злаа сътворихомъ, не съблюдохомъ, ни съхранихомъ, якоже заповѣда намъ![183]
Земнии суще, къ земныимъ прѣклонихомься и лукавая съдѣяхом пред лицемь славы твоеа, на похоти плотяныа прѣдахомся, поработихомся грѣхови и печалемь житиискамъ, быхомъ бѣгуни своего Владыкы. Убози от добрыихъ дѣлъ, окаянии злааго ради житиа, каемся, просимъ, молимъ: каемся злыихъ своихъ дѣлъ, просимъ, да страхъ твои послеши въ сердца наша, молимъ, да на Страшнѣмъ Судѣ помилуеть ны. Спаси, ущедри, призри, посѣти, умилосердися, помилуи, твои бо есмы, твое создание, твоею руку дѣло![184]
«Аще бо безакониа назриши, Господи, кто постоить?»[185] Аще въздаси комуждо по дѣломъ, то кто спасется? Яко от тебе оцѣщение есть, яко от тебе милость и много избавление,[186] и души наши въ руку твоею, и дыхание наше въ воли твоеи.[187] Донелѣ же бо благопризирание твое на насъ, благоденьствуемъ, аще ли съ яростию призриши, ищезнемь, яко утреняа роса.[188] Не постоить бо прахъ противу бури, и мы противу гнѣву твоему!
Нъ яко тварь от сътворивъшааго ны милости просимъ: помилуи ны, Боже, по велицѣи милости твоеи![189] Все бо благое от тебе на нас; все же неправедное от нас к тобѣ. Вси бо уклонихомся, вси въкупѣ неключими быхомъ,[190] нѣсть от насъ ни единого о небесныихъ тщащася и подвизающа, нъ вси о земныихъ, вси о печалех житиискыихъ: «яко оскудѣ прѣподобныих»[191] на земли. Не тебе оставляющу и прѣзрящу насъ, но намъ тебе не възискающем, нъ видимыихъ сихъ прилежащемь. Тѣмже боимся, егда сътвориши на насъ, яко на Иеросалимѣ, оставлешиимъ тя и не ходившиимъ въ пути твоа. Нъ не сътвори намъ яко и онѣмь по дѣломъ нашимъ, ни по грѣхом нашимъ въздаи намъ,[192] нъ терпѣ на насъ, и еще долго терпе, устави гнѣвныи твои пламень, простираюшться на ны, рабы твоа, самъ направляа ны на истину твою, научая ны творити волю твою. Яко ты еси Богъ нашь, и мы людие твои,[193] твоа чясть, твое достояние.[194] Не въздѣваемъ бо «рукъ наших къ богу туждему»,[195] ни послѣдовахом лъжууму коему пророку, ни учениа еретичьскаа держимъ, нъ тебе призываемь истиньнааго Бога[196] и къ тебѣ, живущему на небесѣхъ, очи наши възводимъ,[197] къ тебѣ рукы наши въздѣваемь, молим ти ся; отъдаждь намъ, яко благыи человѣколюбець, помилуи ны, призываа грѣшникы въ покаание,[198] и на Страшнѣмь твоемь Судѣ деснааго стояниа не отлучи насъ, нъ благословлениа праведныих причасти насъ! И донелѣ же стоить миръ, не наводи на ны напасти искушениа, ни прѣдаи насъ въ рукы чюжиихъ, да не прозоветься градъ твои градъ плѣненъ и стадо твое «пришельци въ земли не своеи»,[199] да не рекуть страны: «кде есть Богъ их?»,[200] не попущаи на ны скорби и глада, и напрасныихъ съмертии, огня, потоплениа!
Да не отпадуть от вѣры нетвердии вѣрою, малы показни, а много помилуи, малы язви, а милостивно исцѣли,[201] въ малѣ оскорби, а въ скорѣ овесели, яко не трьпить наше естьство дълго носити гнѣва твоего, яко стеблие огня!
Нъ укротися, умилосердися, яко твое есть еже помиловати и спасти; тѣмже продължи милость твою на людех твоихъ: ратныа прогоня, миръ утверди, страны укроти, глады угобзи, владыкѣ наши огрози странамъ, боляры умудри, грады расили, Церковь твою възрасти, достояние свое съблюди, мужи и жены, и младенцѣ спаси, сущаа въ работѣ, въ плонении, въ заточении, въ путех, въ плавании, въ темницах, въ алкотѣ и жажди и наготѣ — вся помилуи, вся утѣши, вся обрадуи, радость творя имъ и тѣлесную и душевную!
Молитвами, молениемь, прѣчистыя ти Матери и святыихъ небесныихъ силъ, и Прѣдтечи твоего и Крестителя Иоанна, апостолъ, пророкъ, мученикъ, преподобныихъ и всѣхъ святыихъ молитвами умилосердися на ны и помилуи ны, да милоствю твоею пасоми въ единении вѣры въкупѣ весело и радостно славимь тя Господа нашего Исуса Христа съ Отцемь, съ Пресвятыимъ Духомъ, Троицу нераздѣлну, единобожествену, царьствующу на небесѣх и на земли ангеломъ и человѣкомъ, видимѣи и невидимѣи твари, нынѣ и присно и въ вѣкы вѣком. Аминь!Вѣрую въ единого Бога Отца вседръжителя, творца небу и земли, и видимыимъ, и невидимыимъ.
И въ единого Господа Исуса Христа, Сына Божия, единочадааго, от Отца рожденааго прѣжде всѣх вѣкъ, Свѣта от Свѣта, Бога истинна от Бога истинна, рождена, а не сътворена, единосущна Отцу, имже вся быша;
насъ ради человѣкъ, и за наше спасение съшедшааго съ небесъ, и въплощьшаагося от Духа Свята и Марии Дѣвицѣ, въчеловѣчьшася;
и распята за ны при Поньтѣстѣмь Пилатѣ, страстьна и погребена;
въскресъшааго въ третии день по Писаниемь;
въшедшааго на небеса, и сѣдяща одесную Отца;
и пакы грядуща съ славою судити живыимъ и мертвыимъ, егоже царствию нѣсть конца.
И въ Духа Святааго, Господа, и животворящааго, исходящааго отъ Отца, иже съ Отцемь и съ Сыномъ съпокланяемь и съславимъ, глаглавшаго пророкы.
Въ едину святую, съборную и апостольскую церковь.
Исповѣдаю едино крещение въ оставление грѣховъ;
чаю въскрѣшениа мертвыимъ
и жизни будущааго вѣка. Аминь.
Вѣрую въ единого Бога, славимаго въ Троици: Отца нерождена, безначала, бесконечна, Сына же рождена, събезначална же и бесконечна, Духа Свята, исходяща изъ Отца и въ Сынѣ являющася, събезначальна же такожде и равна Отцу и Сыну, — Троицу единосущну, лици же раздѣляющуся, Троицу имены, единаго же Бога.
Не съливаю раздѣлениа, ни съединениа раздѣляю, съвокупляются несмѣсно и разделяются нераздѣлнѣ. Отець бо нарицается, понеже не рожденъ; Сынъ же — рождениа ради; Духъ же Святыи — исхода ради, нъ неотходенъ. Не бываеть же Отець Сынъ, ни Сынъ Отець, ни Духъ Святыи Сынъ, нъ комуждо свое несмѣсно суще развѣ Божества. Едино бо есть Божество въ Троици, едино господьство, едино царство, обще трисвятое от херувимъ, обещь поклонъ от ангелъ и человѣкъ, едина слава и благодарение — от всего мира.
Того единого Бога вѣдѣ и тому вѣрую, въ негоже имя и крестихъся: въ имя Отца и Сына и Святааго Духа. И ако же приахъ от писаниа святыихъ отець, тако научихся!
И вѣрую и исповѣдаю, яко Сынъ, благоволениемь Отчемь и Святааго Духа хотѣниемь, съниде на землю спасти родъ человѣчьскъ, небесъ и Отца не отлучися, и, Святааго Духа осѣнениемь, въселися въ утробу Дѣвицѣ Марии и зачатъся, якоже самъ единъ вѣсть, и родися бе-сѣмене мужеска, матерь дѣвицею съхрань, якоже и лѣпо Богу, и въ рожьство, и преже рожьства, и по рожьствѣ, Сыновьства не отложь.
На небеси бо безматеренъ, на земли же безъ отца, въздоися, яко человѣкъ, и воспитася, и бысть человѣкъ истиненъ, не привидѣниемь, нъ истинно въ нашей плоти. Исполнь Богъ, исполнь человѣкъ въ двѣ естьствѣ и хотѣнии воли, еже бѣ, не отложивъ, и еже не бѣ, възя.
Пострада плотию, яко человѣкъ, мене ради и Божествомъ бе-страсти, яко Богъ, прѣбы. Умрѣ бесьмертныи, да мене мертва оживить; съниде къ аду, да прадѣда моего Адама въставить и обожить, и диавола съвяжеть. Въста, яко Богъ, изиде изъ мертвыихъ, яко побѣдитель Христос, царь мой, тридневно, и явлеся многъкраты ученикомъ своимъ, възиде на небеса къ Отцю, егоже не отлучилъся бѣ, и сѣде одесную его.[202]
Чаю же его пакы придуща съ небесе, нъ не отай, яко же прѣжде, нъ въ славѣ Отьчи съ небесныими вои. Ему же мертвии гласомъ архангельскымъ противу изидуть;[203] и тъ имат судити живыим и мертвыим, и въздати комуждо по дѣломъ.
Вѣрую же и въ 7 Съборъ правовѣрныихъ святыихъ отець, и егоже извергоша, и азъ измѣтаю, и егоже прокляша, и азъ проклинаю; и яже писаниемь прѣдаша намъ, приимаю.
Святую и преславную Дѣвицу Марию Богородицу нарицаю чьту же и съ вѣрою покланяюся ей. И на святѣй иконѣ еи Господа моего, яко младеньца на лонѣ еи зрю — и веселюся, распята и́ вижду — и радуюся, въскресъша его и на небеса идуща съмотря — въздѣю руцѣ и покланяюся ему. Тако же и угодникъ его святыихъ иконы видѣвъ, славлю Спасъшааго ихъ. Мощи ихъ съ любовию и вѣрою цѣлую и чюдеса ихъ проповѣдаю, и ицѣления от нихъ приимаю.
Къ кафоликии и апостольстѣи Церкви притѣкаю, съ вѣрою въхожду, съ вѣрою молюся, съ вѣрою исхожду.
Тако вѣрую и не постыжюся; и прѣдъ народы исповѣдаю, и исповѣданиа ради и душю свою положю.
Слава же Богу о всемь, строящему о мнѣ выше силы моеа! И молите о мнѣ, честнѣи учителе и владыкы Рускы земля! Аминь!Азъ милостию человѣколюбивааго Бога мнихъ и прозвитеръ Иларионъ изволениемь его от богочестивыихъ епископъ священъ быхъ и настолованъ въ велицѣмь и богохранимѣмь градѣ Кыевѣ, яко быти ми въ немь митрополиту, пастуху же и учителю.
Быша же си въ лѣто 6559 (1051), владычествующу благовѣрьному кагану Ярославу, сыну Владимирю. Аминь.
